---
title: वाक्यभेदप्रबन्धः
unicode_script: devanagari
---

## वन्दनम् प्रतिज्ञा च
मणौ रत्नायमानेऽस्मिन् द्राविडार्याब्धिसम्भवे।  
पदवाक्यप्रमाणज्ञे मणिकारो+++(=आभरणकृत्)+++ऽस्मि सन्नतः॥  

जम्मलमडक-प्रख्यौ विद्या-धेनु-दुहाव् उभौ।  
मीमांसा-ज्ञान-सत्त्रे ऽस्मिन् वत्सीभूतौ नमाम्यथ॥

मेघ-निर्घोष-संसक्त-विद्युद्-विद्योतितारिहा।  
रक्षोहा दस्युहा भूयाच् छर्मणे मघवान् महान्॥

गुरुप्रेक्षानुरोधेन पाठचक्रानुवर्तनैः।  
लिख्यते प्रश्नपङ्केऽस्मिन् बाललेखा मुदान्विताः॥

## परिचयः
विधिवाक्यं हि मूर्धन्यं वेद-मीमांसकैर् मतम्।  
तत्र वै स्पष्टता-प्राप्त्यै वाक्य-भेदादिकम् भवेत्॥

"उद्देश्यं च विधेयञ्चैवैकम् एकम् पृथक् पृथक्।  
वाक्ये वाक्ये भवेच् चेन् नः प्रीतिर् बोधे भवेत् परा॥"  
इति ध्यात्वा हि प्रायेण वाक्यभेदो विचार्यते।

## प्रभेदाः
वाक्यभेदेप्रभेदाः स्युर् नाना देशिकसम्मताः।  
तेषु केषाञ्चनैवात्र स्वभावः स्तूयते ऽधुना॥

**आवृत्तिलक्षणो भेदो** *यत्र पदोऽनुवर्त्यते*।  
भिन्नवाक्यार्थ-पूर्त्यर्थं लक्ष्यते लौकिकैर् अपि॥  
"रामो याति तथा कृष्ण" इत्युदाहरणे यथा।  
"याति"शब्दानुवृत्तिः स्यात् तथान्यत्र विचार्यताम्॥

**गौरव-च्छेदि-भेदस्** तु वर्तते यत्र *नैकता*।  
विधेयोद्देश्ययोर् वाप्य् एकतरे दृश्यते पुनः॥  
"विश्वासोहं न शास्त्रज्ञ" इति वाक्यं हि गृह्यताम्।  
नाम शास्त्राज्ञता चैव विधेयांशगते ह्युभे॥

**विध्यावृत्ति**प्रकारेण वाक्यभेदान्तरं यतः।  
प्राचार्यैर् हि पुरा प्रोक्ता कारिका दर्श्यते ऽनुगा -  
"प्राप्ते कर्मणि नानेको विधातुं शक्यते गुणः।  
अप्राप्ते तु विधीयन्ते बहवो ऽप्येकयत्नतः॥"  
"आज्येनाहवनीयेऽच्छ जुहुयाद्" इति दृश्यताम्।  
"जुहुयाद्" इति कॢप्तेऽथ भेदेऽनुवर्तनम् भवेत्॥

## परिहाराः
"सम्भवत्येकवाक्यत्वे वाक्यभेदस्तु नेष्यते।"  
इति बुधाङ्कुशेनास्मद्-युक्ति-द्विपो ऽनुशास्यताम्॥  

उपायास् तत्र केचित्तु प्रयुज्यन्ते पुनः पुनः।  
तेषु केषाञ्चनैवात्र प्रस्तुतिः क्रियते ऽधुना॥

**लक्षणाश्रयणेना**पि क्वचिद् भेदोऽस्ति वारितः।  
"सोमेन च यजेते"ति तत्रोदाहरणं सुखम्॥  
"सोमविशिष्टयागेनेष्टं भावये"ति गम्यते। 

क्वचिद् **अर्थान्तरस्यापि ग्रहणम्** भेदवारकम्।  
"पशुकामोद्भिदा यजेते"त्यत्र दृश्यतां कथम्॥  
उद्भिद् द्रव्यम् इति त्यक्त्वा यागनामाथ गृह्यते।

लक्षणां च विहायापि क्वचिद् **विशिष्टभावनम्**।  
वारयत्येव भेदं यत् तत्रोदाहृतिर् ईदृशी -  
"यद् आग्नेयो ऽष्टाकपालो ऽमावास्यायाञ् च पौर्णमास्याञ् चाच्युतो भवति।" → "अग्नि-दैवत्य-पुरोडाश-द्रव्यकामावास्यादि-काल-कर्तव्य-यागेनेष्टं फल्म् भावयेत्।"

**विशिष्टभावनां** वापि बुद्ध्वा वाक्यं न भिद्यते-  
"यावज्जीवाग्निहोत्रेण स्वेष्टं भावयते"ति यत्।  
प्रोक्तं तत्र विशिष्टं स्यात् नित्यकर्मविधिः पृथक्।  
अग्निहोत्रविधिश्चान्यः काम्यकर्मविधायकः।  

## भरतवाक्यम्
वाक्यभेदस्त्रविद् भूयात् प्रहारे निग्रहे क्षमः।  
मीमांसासमरे जेता न्याय-सारथि-सङ्गतः॥