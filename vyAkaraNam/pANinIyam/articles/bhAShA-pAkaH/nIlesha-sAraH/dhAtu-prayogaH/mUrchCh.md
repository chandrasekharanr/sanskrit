+++
title = "मूर्छ्"
unicode_script = "devanagari"
+++

## चकारागमे विकल्पः
मूर्च्छा, मूर्च्छना, मूर्च्छितः, मूर्च्छति — आदिषु शब्देषु सर्वत्र  मुर्छाँ (मोहसमुच्छ्राययोः) इति चकारविरहितः एव उपदेशः (मूलधातुपाठे पूर्वजैः कृतः निर्देशः) । तत्र प्रक्रियायाम् "८.४.४६ अचो रहाभ्यां द्वे" इति छकारस्य वैकल्पिके द्वित्वे कृते, ततः प्रथमछकारस्य "८.४.५५ खरि च" इति चकारादेशः भवति । पक्षे द्वित्वं विना "मूर्छा, मूर्छना, मूर्छितः, मूर्छति" इति रूपाणि अपि सिद्ध्यन्ति ।

“मुर्छाँ” इत्यत्र छकारात् अव्यवहितरूपेण पूर्वः स्वरः नास्ति (रेफः अस्ति) अतः अत्र ६.१.७३ छे च, ६.१.७५ दीर्घात् इत्येताभ्यां सूत्राभ्यां तुगागमः नैव सम्भवति  । अतः अत्र विद्यमानः छकारः द्वित्वनिर्मितः एव ज्ञेयः ।

कुत्रचित् तु धातुपाठे अपि “मूर्च्छ्” इति चकारयुक्तः निर्देशः एव दृश्यते । सः स्पष्टताप्रतिपत्यर्थमेव ।  

एवमेव अन्यत्रापि —‌

अट्टँ (अतिक्रमणहिंसयोः) इत्यत्र अत्टँ / अद्टँ इति मूलः धातुः । धातुपाठे ष्टुत्वं (चर्त्वं च) कृत्वा निर्देशः वर्तते ।

तुम्फँ (हिंसायाम्) इत्यत्र तुन्फँ इति नकारोपधः मूलः धातुः । अतएव १.२.२३ नोपधात् थफान्ताद्वा इत्यनेन क्त्वाप्रत्यये किद्वकल्पे कृते तुम्फित्वा, तुफित्वा इति रूपद्वयं सम्भवति । धातुपाठे तु अनुस्वार-परसवर्णं कृत्वा (मकारघटितः) निर्देशः वर्तते ।
