+++
title = "तस्"
unicode_script = "devanagari"
+++

तसिल् प्रत्ययः — ५.३.७ पञ्चम्यास्तसिल् इति सूत्रेण सर्वनामसंज्ञकेभ्यः पञ्चम्यर्थे तसिल्-प्रत्ययः भवति ।  यथा — सर्वेभ्यः = सर्वतः, विश्वेभ्यः = विश्वतः । एवमेव — उभयतः, एकतः, बहुतः ततः, यतः, अतः, इतः, कुतः ।

तसि प्रत्ययः — ५.४.४५ अपादाने चाहीयरुहोः इति सूत्रेण सर्वेभ्यः प्रातिपदिकेभ्यः अपादाने अर्थे तसि-प्रत्ययः भवति । यथा — गृहात् = गृहतः, शालायाः = शालातः । नद्याः = नदीतः ।  एवमेव, वृक्षतः, साधुतः, देवालयतः — आदयः ।

कौमुद्याम् उच्यते — 

> आद्यादिभ्य उपसंख्यानम् (वार्तिकम्) । आदौ आदितः । मध्यतः । पृष्ठतः । पार्श्वतः । 

अपादानभिन्ने अर्थे तसि-प्रत्ययविधानार्थम् इदं वार्त्तिकम् । यथा, आदौ = आदितः । मध्ये = मध्यतः । अस्मिन्नेव सन्दर्भे बालमनोरमाकारः वदति — अयम् सार्वविभक्तिकः तसिः ।  सर्वासाम् अपि  विभक्तीनाम् अर्थे अस्य प्रयोगः सम्भवति — इति आशयः । अतएव वामे = वामतः । पृष्ठे = पृष्ठतः — आदयः शब्दाः सिद्ध्यन्ति । 

“उपरि”, तथा “उपरिष्टात्” इति द्वौ शब्दौ ५.३.३१ उपर्युपरिष्टात् इति सूत्रेण प्रथमा /पञ्चमी /सप्तमी-विभक्तीनाम् अर्थे निपात्येते । अतः उपरि = उपरिष्टात् =  उर्ध्वायाः दिशः / उर्ध्वायाम् दिशि / ऊर्ध्वः देशः / उर्ध्वात् देशात् / उर्ध्वे देशे । एतौ शब्दौ स्वयमेव पञ्चम्याः निर्देशं कुरुतः अतः एताभ्याम् पुनः पञ्चम्यर्थे  “तसि” इति प्रत्ययः नैव प्रयोक्तव्यः । इत्युक्ते, “उपरितः”, “उपरिष्टात्तः” एतौ शब्दौ असाधु स्तः । 
