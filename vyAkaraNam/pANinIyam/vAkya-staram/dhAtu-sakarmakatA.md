---
title: धातु-सकर्मकता
unicode_script: devanagari
---

क्रिया + (काल [+लिङ्ग | सङ्ख्या] | कर्म | कर्ता | अन्यक्रियया सम्बन्धः …)

## सकर्मकता
- सकर्मक-धातुषु व्यापरः फलम् च भिन्नवस्तुषु आश्रितौ। 
- यथा - रामः कन्दुकं क्षिपति।

### देश-काल-भाव-मार्ग-योगे
"अकर्मकधातुभिर् योगे देशः कालो भावो गन्तव्योऽध्वा च कर्मसंज्ञक इति वाच्यम्" इति वार्तिकेन अकर्मकधातूनामपि देशकालादिकर्मत्वम्।

## अकर्मकता
> धातोरर्थान्तरे वृत्तेर्  
> धात्वर्थेनोपसङ्ग्रहात् ।  
> प्रसिद्धेर् अविवक्षातः  
> कर्म्मणो ऽकर्म्मिका क्रिया॥  
> 
> इति गोयीचन्द्रः, वाप ३,७.८८ ॥

### कर्म+अविवक्षातः
रामो गच्छति।

### कर्म-प्रसिद्धेः
मेघो वर्षति।

### कर्मणो धात्वर्थ एवोपसङ्ग्रहः
- एकस्मिन्नेव आश्रितौ व्यापरः फलम् च।
- रामो धर्मम् आचरति। अर्थान्तरे - रामो श्यामवद् आचरति।
- पुष्पं विकसति।

> लज्‍जा-सत्‍ता-स्थिति-  
> जागरणं वृद्धि-क्षय-भय-जीवन-मरणम्  
> शयन-क्रीडा-रुचि-दीप्‍त्‍य्-अर्थं  
> धातुगणं तम् अकर्मकम् आहुः ।।


## द्विकर्मकता

> **दुह्याच्पच्दण्ड्रुधिप्रच्छि-  
> चिब्रूशासुजिमथ्मुषाम्** ।  
> कर्मयुक् स्याद् अकथितं  
> तथा स्यान् **नीहृकृष्वहाम्** ॥

दीक्षितोक्तायां कारिकायां दुह्-याच्-पच्-दण्ड्-रुधि-प्रच्छि-चि-ब्रू-शासु-जि-मथ्-मुष्-नी--हृ-कृष्-वह् -  एते षोडश धातवः । अस्यां कारिकायाम् धातवः नव-नव इति परिगणिताः सन्ति । 

कर्मणि-प्रयोगे जायमानं परिवर्तनम् अनुसृत्य दुह्यादयः / न्यादयः इति द्वौ विभागौ कृतौ स्तः ।

<details><summary>भाष्यावलिः</summary>

"१.४.५१ अकथितं" च इत्यत्र भाष्ये अष्ट एव द्विकर्मकधातवः परिगणिताः दृश्यन्ते —

> दुहि-याचि-रुधि-प्रच्छि-भिक्षि-चिञाम् उपयोग-निमित्तम् अपूर्व-विधौ ।  
> ब्रुवि-शासि-गुणेन च यत् सचते तद् अकीर्तितम् आचरितं कविना ॥

अत्र चकारेण अनुक्तानाम् अपि धातूनां समुच्चयः क्रियते । तत्र भाष्ये —

> के पुनर्धातूनां द्विकर्मकाः ?
>
> नीवह्योर् हरतेश्चापि  
> गत्यर्थानां तथैव च ।  
> द्विकर्मकेषु ग्रहणं  
> द्रष्टव्यमिति निश्चयः ॥
</details>

<details><summary>ग्रहँ-धातुः</summary>

> दुह्याच्यर्थरुधिप्रच्छि-  
> चिब्रूशासुजिकर्मयुक् ।  
> नीहृकृष्-मन्थ-वहदण्ड्-  
> ग्रहमुष्पचिकर्मभाक् ॥

अत्र कारिकायाम् १८ धातवः द्विकर्मकरूपेण निर्दिष्टाः सन्ति । अत्र “याच्” तथा “अर्थ (उपयाच्ञायाम्, चुरादिः)” इति धातू पृथग् रूपेण पाठ्येते ।

अत्र “ग्रहँ (उपादाने, क्र्यादिः)” इति धातुः अपि परिगणितः अस्ति । अन्येऽपि केचन "द्विकर्मकस्थले दण्ड्धातोः ग्रहणार्थकत्वात् ग्रहधातुः द्विकर्मकः" इति मन्यन्ते ।

परन्तु इदम् अनुचितम्, इति तत्त्वबोधिन्याम् १.४.५१ अकथितं च इत्यत्र निर्दिश्यते । ग्रहेः पाठो निर्मूलः इति अत्र प्रौढमनोरमा । अतः ग्रह्-धातुः नैव द्विकर्मकः इत्येव निर्णयः । अत एव, "राजा गर्गेभ्यः शतं गृह्णाति" इत्येव साधुप्रयोगः; न हि "राजा गर्गान् शतं गृह्णाति" इति ।

</details>


एतेषां सर्वेषां धातूनाम्, तथा च एतेषाम् अर्थेषु प्रयुज्यमानानाम् अन्येषाम् अपि धातूनां द्वे कर्मपदे भवतः । 

### कर्म-गौणता
- तत्र एकं प्रधानकर्म = नित्यं कर्मसंज्ञकम् एव ।
- अपरं गौणकर्म = अन्यकारकत्वम् अपि स्वीकर्तुम् अर्हति । 

यथा, गोपालः गाम् पयः दोग्धि / गोपालः गाः पयः दोग्धि । अत्र गो-शब्दस्य कर्मणि अपादाने च प्रयोगः सम्भवति, अतः इदं गौणं कर्म । पयस्-शब्दस्य कर्मणि एव प्रयोगः, अतः इदं प्रधानं कर्म । 


### णिजन्ते
मूलधातोर् यः कर्ता, सः णिजन्त-प्रयोगे कुत्रचित् कर्मत्वं प्राप्नोति । यथा, माता देवदत्तं मन्दिरं यापयति ।

धातोः णिच्-प्रत्ययस्य योजनेन यः आतिदेशिकधातुः सिद्ध्यति, तस्य स्वस्य भिन्नः कर्ता विद्यते; अतः तत्र द्विकर्तृकत्वम् सम्भवति । यथा, "पिता पुत्रेण पत्रं लेखयति" इत्यत्र —

- मूलधातु “लिख्” इति । तस्य कर्ता पुत्रः । अयम् **शुद्धकर्ता / प्रयोज्यकर्ता** इति नाम्ना ज्ञायते ।
- आतिदेशिकधातुः “लेखि” इति । तस्य कर्ता पिता । अयम् **हेतुकर्ता / प्रयोजककर्ता** इति नाम्ना ज्ञायते । णिजन्तधातूनां कर्तरि प्रयोगे प्रयोजककर्तृपदं प्रथमाविभक्त्या निर्दिश्यते, प्रयोज्यकर्तृपदं तु सामान्यरूपेण तृतीयया निर्दिश्यते । २.३.१८ कर्तृकरणयोस्तृतीया इति सूत्रम् । यथा, "पिता पुत्रेण पत्रं लेखयति" ।

परन्तु, केषाञ्चन धातूनां विषये प्रयोज्यकर्ता स्वस्य कर्तृसंज्ञां त्यक्त्वा कर्मसंज्ञां स्वीकरोति । अस्यां स्थितौ कर्तरि प्रयोगे "२.३.२ कर्मणि द्वितीया" इति सूत्रेण तस्य द्वितीया विभक्तिः एव भवति । यथा, ‘पुत्रः शेते’ इत्यस्य णिजन्तप्रयोगे "माता पुत्रं शाययति" इति परिवर्तनं भवति । अत्र शयनक्रियायाः कर्ता (पुत्रः) णिजन्तप्रयोगे कर्मपदरूपेण स्वीक्रियते, अतः तस्य द्वितीयायां प्रयोगः भवति ।

"१.४.५२ गतिबुद्धिप्रत्यवसानार्थशब्दकर्माकर्मकाणामणि कर्ता स णौ" इति सूत्रेण निर्दिष्टानां धातूनां विषये शुद्धधातोः कर्ता ण्यन्तप्रयोगे कर्मत्वं प्राप्नोति ।

- गत्यर्थकाः धातवः — पुत्रः विद्यालयं गच्छति →  पिता पुत्रं विद्यालयं गमयति ।
- बुद्ध्यर्थकाः धातवः —‌ शिष्यः व्याकरणं पठति → गुरुः शिष्यं व्याकरणं पाठयति ।
- भोजनार्थकाः धातवः —‌ शिशुः क्षीरं पिबति → माता शिशुं क्षीरं पाययति ।
- शब्दकर्मकाः धातवः —‌ शिष्यः गीतं गायति → गुरुः शिष्यं गीतं गापयति ।
- अकर्मकाः धातवः —‌ शिशुः शेते → माता शिशुं शाययति ।

"१.४.५३ हृक्रोरन्यतरस्याम्" इति सूत्रेण हृ (हरणे) तथा कृ (करणे) एतयोः विषये शुद्धधातोः कर्ता ण्यन्तप्रयोगे विकल्पेन कर्मत्वं प्राप्नोति ।

- हृ-धातुः — भृत्यः घटं हरति → स्वामी भृत्यं भृत्येन वा घटं हारयति ।
- कृ-धातुः — देवदत्तः कटं करोति → स्वामी देवदत्तं देवदत्तेन वा कटं कारयति ।

१.४.५२ गतिबुद्धिप्रत्यवसानार्थशब्दकर्माकर्मकाणामणि कर्ता स णौ इति सूत्रे कानिचन वार्त्तिकानि अपि वर्तन्ते —

"नीवह्योर्न , अदिखाद्योर्न, भक्षेरहिंसार्थस्य न, शब्दायतेर्न"  — नी, वह्, अद्, खाद्, भक्ष् (अहिंसार्थके अर्थे), तथा च शब्दाय — एतेषां विषये शुद्धकर्ता कर्मत्वं न प्राप्नोति । 

- पिता पुत्रेण फलानि नाययति वाहयति आदयति खादयति, भक्षयति । 
- पिता पुत्रेण शब्दाययति ।  

नियन्तृ-कर्तृकस्य वहेरनिषेधः — सारथिद्वारा वहनक्रिया यत्र क्रियते तत्र वह्-धातोः विषये शुद्धकर्ता अवश्यं कर्मत्वं प्राप्नोति । सूतः अश्वान् रथं वाहयति ।

जल्पतिप्रभृतीनामुपसङ्ख्यानम् ; दृशेश्च —  
जल्प्, भाष्, दृश् -  एतेषां विषये शुद्धकर्ता अवश्यं कर्मत्वं प्राप्नोति । पिता पुत्रं धर्मं जल्पयति भाषयति दर्शयति वा ।

#### सारः
संक्षेपेण, नव प्रकाराणां वाक्येषु शुद्धकर्ता ण्यन्ते कर्मसंज्ञां स्वीकरोति —

- (गत्यर्थकाः —)  पिता बालकं विद्यालयं गमयति ।
- (बुद्ध्यर्थकाः —) अध्यापकः छात्रं श्लोकं बोधयति ।
- (प्रत्यवसानार्थकाः —) माता शिशुम् अन्नं भोजयति ।
- (शब्दकर्मकाः —) अध्यापकः बालं वेदम् अध्यापयति ।
- (अकर्मकाः —) तरुणः वृद्धम् उपवेशयति ।
- (जल्पतिप्रभृतयः —) गुरुः शिष्यं पद्यार्थं जल्पयति ।
- (दृश्-धातुः —) पिता शिशुं शुकं दर्शयति ।
- (हृ-धातुः — ) स्वामी भृत्यं घटं हारयति ।
- (कृ-धातुः —) स्वामी देवदत्तं कटं कारयति ।

#### कर्मणि-प्रयोगः
णिजन्तधातुयुक्तस्य वाक्यस्य कर्मणि परिवर्तनम् कर्तुं तिस्रः पद्धतयः सन्ति । कस्य धातोः विषये कस्याः पद्धतेः प्रयोगः करणीयः इत्यस्मिन् विषये नियमाः सन्ति । प्रयोजककर्तुः तु सर्वत्रैव तृतीया विभक्तिः ।


> बुद्धिभक्षार्थयोः शब्द-  
> कर्मकाणां निजेच्छया ।  
> प्रयोज्य-कर्मण्य्-अन्येषां  
> ण्यन्तानां लादयो मताः ॥  
> — ७.१.६९ विभाषा चिण्णमुलोः इत्यत्र सिद्धान्तकौमुदी

यत्र शुद्धकर्तुः ण्यन्ते कर्मसंज्ञा न भवति, तत्र तु शुद्धकर्तुः तृतीया विभक्तिः, कर्मपदस्य प्रथमा विभक्तिः । यथा, पित्रा पुत्रेण लेखः लेख्यते ।

- पिता पुत्रेण ग्रन्थं लेखयति → पित्रा पुत्रेण ग्रन्थः लेख्यते ।
- स्वामी भृत्येन घटं हारयति → स्वामिना भृत्येन घटः हार्यते ।
- राजा सेवकेन फलानि नाययति → राज्ञा सेवकेन फलानि नाय्यन्ते ।

##### द्विकर्मकेषु
यत्र शुद्धकर्तुः ण्यन्ते कर्मसंज्ञा भवति, तत्र **बुद्ध्यर्थकानां, प्रत्यवसानार्थकानां, शब्दकर्मकाणां** धातूनां विषये कस्यापि एकस्य कर्मपदस्य प्रथमा भवति, अपरस्य द्वितीया एव ।  

- पिता पुत्रं श्लोकं बोधयति → पित्रा पुत्रं श्लोकः बोध्यते ।/ पित्रा पुत्रः श्लोकं बोध्यते।

अन्येषां (गत्यर्थकाः, अकर्मकधातवः, अवशिष्टाः (दृश् / जल्पतिप्रभृतयः)) विषये तु प्रयोज्यकर्मणः (इत्युक्ते, शुद्धधातोः कर्ता यः ण्यन्ते कर्मत्वं प्राप्तवान्, तस्य) एव प्रथमा । प्रधानकर्मणः तु द्वितीया एव । 
  - पिता पुत्रं ग्रामं गमयति → पित्रा पुत्रः ग्रामं गम्यते ।
  - पिता शिशुं शुकं दर्शयति → पित्रा शिशुः शुकं दर्श्यते ।


<details><summary>उदाहरणानि</summary>

- (गत्यर्थकाः —)  पिता बालकं विद्यालयं गमयति → पित्रा बालकः विद्यालयं गम्यते । 
- (बुद्ध्यर्थकाः —) अध्यापकः छात्रं श्लोकं बोधयति → अध्यापकेन छात्रः श्लोकं बोध्यते / अध्यापकेन छात्रं श्लोकः बोध्यते । 
- (प्रत्यवसानार्थकाः —) माता शिशुम् ओदनं भोजयति → मात्रा शिशुः ओदनं भोज्यते / मात्रा शिशुम् ओदनः भोज्यते ।
- (शब्दकर्मकाः —) अध्यापकः बालं वेदम् अध्यापयति → अध्यापकेन बालः वेदं अध्याप्यते / अध्यापकेन बालं वेदः अध्याप्यते । 
- (अकर्मकाः —) तरुणः वृद्धम् उपवेशयति → तरुणेन वृद्धः उपवेश्यते ।
- (जल्पतिप्रभृतयः —) गुरुः शिष्यं पद्यार्थं जल्पयति → गुरुणा शिष्यः पद्यार्थं जल्प्यते । 
- (दृश्-धातुः —) पिता शिशुं शुकं दर्शयति → पित्रा शिशुः शुकं दर्श्यते ।
- (हृ-धातुः — ) स्वामी भृत्यं घटं हारयति → स्वामिना भृत्यः घटं हार्यते । अथ वा, स्वामी भृत्येन घटं हारयति → स्वामिना भृत्येन घटः हार्यते । 
- (कृ-धातुः —) स्वामी देवदत्तं कटं कारयति → स्वामिना देवदत्तः कटं कार्यते । अथ वा, स्वामी देवदत्तेन कटं कारयति → स्वामिना देवदत्तेन कटः कार्यते ।
</details>



#### ग्राहि-धातुः
##### अद्विकर्मकपक्षः
ग्रह्-धातोः णिच्-प्रत्यये कृते सिद्धः “ग्राहि” इति धातुः सिद्धः द्विकर्मकः नास्ति — माता पुत्रेण पुस्तकं ग्राहयति इति ।

"ग्राहेरिह ग्रहो नैव हरदत्तस्य सम्मतम्" — इति माधवीयधातुवृत्तिः । पदमञ्जरीकारस्य मतेन ग्राहि-धातुः द्विकर्मकः नास्ति इत्याशयः । "स्वतन्त्राः कवयः" — इति पदमञ्जरी ।

"ग्रहेस्तु द्विकर्मकत्वं यद्यपि सुधाकरादीनां संमतं तथाऽपि बहूनामसम्मतम्" — इति प्रौढमनोरमायां दीक्षितः ।


##### द्विकर्मकपक्षः
काव्येषु कुत्रचित् अयं धातुः  द्विकर्मकरूपेण प्रयुक्तं दृश्यते — कुमारसम्भवे १.५२। "देवदेवं सुतां ग्राहयितुम्" इति प्रयोगे “देवदेवम्” तथा “सुताम्” इति उभयत्र कर्मकारकं प्रयुक्तम् अस्ति । 

> तारेर्ग्राहेस् तथा मोचेस्  
त्याजेर् दापेश् च सङ्ग्रहः ।  
कारिकायां चशब्देन  
सुधाकरमुखैः कृतः  

— इति माधवीयधातुवृत्तिः । सुधाकरः येषां प्रमुखः ते वैयाकरणाः ग्राहि-धातोः द्विकर्मकत्वं मन्यन्ते इति आशयः । 
