+++
title = "यज्ञ-स्वरे नागेशः"
+++

नागेशभट्ट (बृ श शेखर)

## पदार्थः
**यज्ञकर्मण्यजप॰**।  
रूढश्च **जपशब्दः** करणमन्त्रेषु  
यत्र 'जपती'ति कल्पसूत्रकृतो व्यवहारः ।  
**न्यूङ्खा** नाम षोडश ओंकाराः ।  
**साम** प्रसिद्धम् ।  
गीतिषु **सामाख्येति** ।  
**यज्ञकर्म** च यजतिनोदनानोदितं कमें ।  

## ऊहशद-साहित्ये व्याप्तिः
जपादिपर्युदासान् मन्त्रेष्व् एवैषा एकश्रुतिर् न+ऊहितादिषु, तेषाम् अमन्त्रत्वात् ।  
तत्र संपूर्णो य ऊहितस् तस्यैवाऽतत्त्वम्  
यत् किंचिद् ऊहित-पद-घटिते तु मन्त्रत्वम् एव,  
तन्-मध्य-पतित-न्यायात् ।  

## कल्पे जप-निर्देशः
तद् आह **मन्त्रे** इति । ममाग्ने इति ।  
यद्यप्य् अयं मन्त्रो हविर्-अभिमर्शने विनियुक्तस्  
तत्र चैकश्रुत्येनैव पठ्यते  
तथापि अधिश्रिते उन्नीयमाने वा  
'ममाग्ने वर्चो विहवेष्वस्त्विति चतस्रो जपित्वा'  
इत्य् अग्निहोत्रप्रकरणे आपस्तम्बसूत्रे उक्तत्वेन न दोषः ।  
एषु यथाविहितं त्रैस्वर्यं भवति । 

न च  

> एतेषु नित्यैकश्रुतेर् निषेधेऽपि  
'विभाषा छन्दसी'ति विकल्पापत्तिर् 

इति वाच्यम्,  
'यज्ञकर्मणि जपन्यूङ्ख-सामसु वा’ ‘उच्चैस्तरां वा वषट्कारः' 'विभाषा छन्दसी'त्येव सिद्धे  
नञ्-उच्चारण-वैयर्थ्यापत्तेः । 

## मन्त्र-विषयता
यत्तु हरदत्तः- 

> अजपेत्यादि प्रसज्य-प्रतिषेधः ।  
नचोहितानाम् अच्छन्दस्त्वात्,  
तत्र सावकाशस्य पूर्वसूत्रस्य, मन्त्रेषु,  
परत्वाद् 'विभाषा छन्दसी'त्य् अनेन बाधः स्याद्  
इति वाच्यम्,  
'यज्ञकर्मणी'ति कर्मग्रहण-सामर्थ्याद्  
ऊहिताऽनूहितेषु सर्वेषु पूर्वस्यैव प्रवृत्तेर् 

इति,  
तन् न, +++(अयज्ञकर्म-मन्त्रेषु??)+++ पर्युदासस्य लघुत्वात् । 

## ऊहवाक्याविषयता
अत एव 'इन्द्रशत्रुर् वर्द्धस्वे'त्यत्र समासान्तोदात्तत्वे कर्तव्ये पूर्व-पद-प्रकृति-स्वरत्वं प्रयुक्तम् इति शतपथब्राह्मण-तद्भाष्यायुक्तं सङ्गच्छते ।  
एवं हि तद्- ब्राह्मणम्-

> अथ यदब्रवीद् 'इन्द्र॑शत्रुर्वर्धस्वे'ति तस्माद् उहैनम् इन्द्र एव जघान । अथ यद्ध शश्वद् अवक्ष्यद् 'इन्द्रस्य श॒त्रुर् व॑र्धस्वे'ति शश्वद् उह स एवेन्द्रम् अहनिष्यद् 

इति । 

> आद्येऽनुकरणं पूर्वपद-प्रकृति-स्वर विशिष्टस्य,  
अन्त्ये त्वेतद्-अर्थकम् अन्तोदात्तम् ।  
यद्य् अवक्ष्यद् इत्य् अर्थ 

इति तद्भाष्यम् । अत एव महाभाष्ये 'मन्त्रो हीनः' इति पठितोऽपि श्लोको 'दुष्टः शब्द' इति पठितः । 

## अजप्त-यजुष्षु
एवञ् च 'इषे त्वा' इत्यादि-यजुर्-मन्त्रेषु शाखाच्छेदनादिकरणेषु एकश्रुतिरेव भवति ।+++(5)+++  
एतेन - पर्युदासेऽपि यज्ञाऽङ्ग-शब्दत्वेन सादृश्यम् ।  

एवञ्चोहविषये चरितार्थस्याऽस्य, मन्त्रेषु,  
परत्वाद् 'विभाषा छन्दसी'त्यनेन बाधः ।  
सा च व्यवस्थितविभाषा, अतो नातिप्रसङ्गः ।  
अत एव बह्वृचानां संहितायां त्रैस्वर्यम् ब्राह्मणे ऐकश्रुत्यम्,  
तैत्तिरीयाणाम् उभयत्रापि त्रैस्वर्यम् इति व्यवस्था संगच्छते । 

एवञ्च - 

> हौत्रमन्त्रेष्व् एकश्रुतिर् एव ।  
'इषेत्वे'त्यादौ यजुषि त्रैस्वर्यम् एव ।+++(5)+++  
अत एव 'सकल देशीय-शिष्टाचार-विरोधोपि न'- 

इति परास्तम् -  

ऊहेषु चरितार्थस्य मन्त्रेषु बाध,  
उत मन्त्रेषु चरितार्थस्या ऽछन्दसि 'विभाषे'त्यनेन ऊहेषु बाध  
इत्यत्र  
विनिगमनाविरहेणास्य "विभाषा छन्दसी"त्येतद् अपवादकताया एव युक्तत्वाच् च ।  

### कात्यायन-समर्थनम्
अत एव कात्यायनेन 'मन्त्रे स्वरक्रिया यथाऽऽम्नातम् अविशेषाद्'इति पूर्वपक्षे  

> 'तानो वा नित्यत्वात्,  
स्मर्यते चैवम् एकश्रुतिदूरात्संबुद्धौ  
यज्ञ-कर्मणि सुब्रह्मण्या-साम-जप-न्यूङ्ख-याजमानवर्जम्' 

इत्युक्तम् ।  
अत्र वाशब्दः पक्षव्यावृत्तौ । "तान" एवेत्यर्थः ।  
‘तान एकश्रुतिर्' इति तद्-भाष्य-कृतः ।  
यत् तु सूत्रस्थं वाशब्दं विकल्पार्थकम् आहुस् तेषां 'नित्यत्वाद्' इति वाक्यशेषविरोधः ।  

तस्माद् यजुष्य् अप्य् एकश्रुतिर् एव ।  

अत्र सूत्रे जपादि-ग्रहणं याजमान-मन्त्राणाम् अप्य् उपलक्षणम्, कात्यायन-सूत्र-स्व-रसात् ।  
वस्तुतः कात्यायन-प्रातिशाख्ये  

> ‘तानलक्षणम् एकं स्वरम् आहुर् यज्ञकर्मणि साम-जप-न्यूङ्ख-वर्जम्,  
> प्रवचनो+++(→पाठवत् त्रैस्वर्यं)+++ वा यजुषि' 

इत्युक्तेर् यजुषि त्रैश्वर्यम् अपि ।  
तत्र **प्रवचनशब्देन** पाठ उच्यते ।  
"तत्र भवो वा स्वरो यजुषि यज्ञकर्मणि त्रैस्वर्यलक्षण" इति तद्भाष्यकृतः ।  
यद्यपि तत् समाख्या-बलात् तच्छाखीयानाम् एव,  
तथापि अविरुद्धत्वात् सर्व-शाखां प्रत्य्-एकं कर्मेति न्यायाच्  
चाऽन्येषामपि स्वर्यम्,  
परन्तु प्रागुक्त-कल्पसूत्र--पाणिनि-सूत्र--तद्-भाष्यादि-पर्यालोचनया  
एकश्रुतौ धर्माधिक्यं बोध्यम् ।  
'वैकल्पिकेष्व् आदितो ऽवधारणम्' इति न्यायात्  
संकल्प-काले एतदन्यतरोल्लेख आवश्यकः ।  

## गृह्यकर्मसु न
यज्ञ-शब्देन यजतिचोदनाचोदितानाम् एव ग्रहणम् इति  
स्मार्तेषु स्थालीपाकोपाकर्मादि-प्रयोगेषु नैकश्रुत्यम् इत्य् अन्यत्र विस्तरः ।  
