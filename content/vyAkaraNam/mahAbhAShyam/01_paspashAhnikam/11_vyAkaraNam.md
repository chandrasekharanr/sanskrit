+++
title = "११ व्याकरणम्"
unicode_script = "devanagari"
+++

अथ व्याकरणमित्यस्य शब्दस्य कः पदार्थः?  

+++(व्याकरणपदार्थः)+++ सूत्रम्? सूत्रे व्याकरणे षष्ठ्यर्थोऽनुपपन्नः॥ सूत्रे +++(पदार्थे सति)+++ व्याकरणे षष्ठ्यर्थो नोपपद्यते - 'व्याकरणस्य सूत्रम्' इति +++("सूत्रस्य सूत्रम्" इति भवेद् अर्थः!)+++ ॥ किं हि तदन्यत् सूत्रात् व्याकरणं यस्यादः सूत्रं स्यात् ?

+++(व्याकरणपदार्थः)+++ शब्दाप्रतिपत्तिः ॥ शब्दानां चाप्रतिपत्तिः प्राप्नोति - 'व्याकरणाच् छब्दान् प्रतिपद्यामहे' इति । न हि सूत्रत एव शब्दान् प्रतिपद्यन्ते। किं तर्हि ? व्याख्यानतश् च ॥  
ननु च तदेव सूत्रं विगृहीतं व्याख्यानं भवति?  
न केवलं चर्चापदानि व्याख्यानम् - 'वृद्धिः, आत्, ऐच्' इति । किं तर्हि ? उदाहरणं - प्रत्युदाहरणं - वाक्याध्याहारः - इत्येतत् समुदितं व्याख्यानं भवति ॥+++(5)+++

एवं तर्हि +++(व्याकरणपदार्थः)+++ शब्दः। "शब्दे ल्युडर्थः"- यदि शब्दो व्याकरणं, ल्युडर्थो नोपपद्यते - व्याक्रियन्ते शब्दा अनेनेति व्याकरणम् । न हि शब्देन किंचित् व्याक्रियते। केन तर्हि ? सूत्रेण ॥  
"भवे च तद्धितः॥" - भवे च तद्धितो नोपपद्यते - "व्याकरणे भवो योगो वैयाकरणः" - इति । न हि शब्दे भवो योगः। क्व तर्हि? सूत्रे॥  
"प्रोक्तादयश्च तद्धिताः॥" - प्रोक्तादयश् च तद्धिता नोपपद्यन्ते । "पाणिनिना प्रोक्तं पाणिनीयम्, आपिशलं, काशकृत्स्नम्" इति । न हि पाणिनिना शब्दाः प्रोक्ताः । किं तर्हि ? सूत्रम् ॥  
(किमर्थम् इदमुभयम् उच्यते - * भवे - प्रोक्तादयश्च तद्धिताः* इति । न *प्रोक्तादयश्च तद्धिताः* इत्येव भवेऽपि तद्धितश्चोदितः स्यात् ? पुरस्ताद् इदम् आचार्येण दृष्टम् - *भवे च तद्धितः* इति, तत्पठितम् । तत उत्तरकालम् इदं दृष्टम् - *प्रोक्तादयश्च तद्धिताः* इति, तदपि पठितम् । न चेदानीम् आचार्याः सूत्राणि कृत्वा निवर्तयन्ति ॥+++(5)+++)

