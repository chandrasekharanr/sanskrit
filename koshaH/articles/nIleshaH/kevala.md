+++
title = "केवलशब्दः"
unicode_script = "devanagari"
+++
“केवल” इति शब्दः — एकः (असहायः), कृत्स्नम् (समग्रम्) तथा च अवधारणम् (तदेव नान्यत्) एतेषु अर्थेषु प्रयुज्यते ।

> निर्णीते केवलमिति  
> त्रिलिङ्गे एककृत्स्नयोः  
> — इति अमरकोशः ।

> केवलः एकः कृत्स्नः स्यात्  
> केवलश्चावधारणे ‌— इति विश्वः ।

एतेषु त्रिषु अपि अर्थेषु विशेषणरूपेण (त्रिषु लिङ्गेषु) प्रयोगः भवति । यथा —

- एकार्थे केवलशब्दः — सः केवलां तां सूचितवान् ।
- कार्त्स्न्यार्थे केवलशब्दः — अयं पण्डितः केवलं शास्त्रं जानाति ।
- अवधारणार्थे केवलशब्दः — गणेशेन केवलस्य मोदकस्य सेवनं कृतम् ।

“न केवलम्” इति शब्दप्रयोगः तु नपुंसके एव विद्यते ।  यथा, वृक्षे न केवलं पुष्पाणि, अपि तु फलानि अपि सन्ति ।  भगवद्गीता न केवलं भारतस्य किञ्च विश्वस्य माता ।

“केवलम्” इति शब्दस्य अव्ययरूपेण प्रयोगः प्रायेण न दृश्यते । अतः “एतं विषयं केवलं केचन जानन्ति” इत्यादीनाम् अपेक्षया “एतं विषयं केवलाः केचन जानन्ति” इति प्रयोगः एव उचिततरः । 

## साहित्ये

- एकार्थे केवलशब्दः — न केवलं यो महतोऽपभाषते शृणोति तस्मादपि यः स पापभाक् (कुमारसम्भवम् ५.८३)
- कार्त्स्न्यार्थे केवलशब्दः —   बुभुजे पृथिवीपालः पृथिवीमेव केवलाम्  (रघुवंशम् १५.१)
- कार्त्स्न्यार्थे केवलशब्दः — अनन्यगुर्व्यास्तव केन केवलः पुराणमूर्तेर्महिमावगम्यते (शिशुपालवधम् १.३५)
- अवधारणार्थे केवलशब्दः — न केवलानां पयसां प्रसूतिम् अवेहि मां कामदुघां प्रसन्नाम् (रघुवंशम्, २.६३)
- अवधारणार्थे केवलशब्दः — बाणभिन्नहृदया निषेदुषी सा स्वकाननभुवं न केवलाम् (रघुवंशम् ११.१९)
- अवधारणार्थे केवलशब्दः —  न केवलं सद्मनि मागधीपतेः पथि व्यजृम्भन्त दिवौकसामपि  (रघुवंशम् ३.१९)
- अवधारणार्थे केवलशब्दः — न केवलं गच्छति तस्य काले ययुः शरीरावयवा विवृद्धिम्  (रघुवंशम् १८.४९)

