+++
title = "2.05 सिंहादिवर्गः"
title_en = "lions and other animals"

+++

+++(सिंहः.  (6) - सिंह (पुं), मृगेन्द्र (पुं), पञ्चास्य (पुं), हर्यक्ष (पुं), केसरिन् (पुं), हरि (पुं) ॥2.5.1.1॥)+++  
सिंहो मृगेन्द्रः पञ्चास्यो हर्यक्षः केसरी हरिः ॥2.5.1.1॥  

+++(सिंहः.  (4) - कण्ठीरव (पुं), मृगारिपु (पुं), मृगदृष्टि (पुं), मृगाशन (पुं) ॥2.5.1.2॥)+++  
कण्ठीरवो मृगारिपुर्मृगदृष्टिर्मृगाशनः ॥2.5.1.2॥  

+++(सिंहः.  (4) - पुण्डरीक (पुं), पञ्चनख (पुं), चित्रकाय (पुं), मृगद्विष् (पुं) ॥2.5.1.3॥)+++  
पुण्डरीकः पञ्चनखचित्रकायमृगद्विषः ॥2.5.1.3॥  

+++(व्याघ्रः.  (3) - शार्दूल (पुं), द्वीपिन् (पुं), व्याघ्र (पुं)  
तरक्षुः.  (2) - तरक्षु (पुं), मृगादन (पुं) ॥2.5.1.4॥)+++  
शार्दूलद्वीपिनौ व्याघ्रे तरक्षुस्तु मृगादनः ॥2.5.1.4॥  

+++(वराहः.  (7) - वराह (पुं), सूकर (पुं), घृष्टि (पुं), कोल (पुं), पोत्रिन् (पुं), किरि (पुं), किटि (पुं) ॥2.5.2.1॥)+++  
वराहः सूकरो घृष्टिः कोलः पोत्री किरिः किटिः ॥2.5.2.1॥  

+++(वराहः.  (5) - दंष्ट्रिन् (पुं), घोणिन् (पुं), स्तब्धरोमन् (पुं), क्रोड (पुं), भूदार (पुं) ॥2.5.2.2॥)+++  
दंष्ट्री घोणी स्तब्धरोमा क्रोडो भूदार इत्यपि ॥2.5.2.2॥  

+++(वानरः.  (5) - कपि (पुं), प्लवङ्ग (पुं), प्लवग (पुं), शाखामृग (पुं), वलीमुख (पुं) ॥2.5.3.1॥)+++  
कपिप्लवङ्गप्लवगशाखामृगवलीमुखाः ॥2.5.3.1॥  

+++(वानरः.  (4) - मर्कट (पुं), वानर (पुं), कीश (पुं), वनौकस् (पुं)  
भल्लूकः.  (1) - भल्लुक (पुं) ॥2.5.3.2॥)+++  
मर्कटो वानरः कीशो वनौका अथ भल्लुके ॥2.5.3.2॥  

+++(भल्लूकः.  (3) - ऋक्षाच्छ (पुं), भल्ल (पुं), भालूक (पुं)  
गण्डकः.  (3) - गण्डक (पुं), खड्ग (पुं), खड्गिन् (पुं) ॥2.5.4.1॥)+++  
ऋक्षाच्छभल्लभल्लूका गण्डके खड्गखड्गिनौ ॥2.5.4.1॥  

+++(महिषः.  (5) - लुलाय (पुं), महिष (पुं), वाहद्विषत् (पुं), कासर (पुं), सैरिभ (पुं) ॥2.5.4.2॥)+++  
लुलायो महिषो वाहद्विषत्कासरसैरिभाः ॥2.5.4.2॥  

+++(जम्भूकः.  (4) - शिवा (स्त्री), भूरिमाय (पुं), गोमायु (पुं), मृगधूर्तक (पुं) ॥2.5.5.1॥)+++  
स्त्रियां शिवा भूरिमायगोमायुमृगधूर्तकाः ॥2.5.5.1॥  

+++(जम्भूकः.  (6) - शृगाल (पुं), वञ्चक (पुं), क्रोष्टु (पुं), फेरु (पुं), फेरव (पुं), जम्बुक (पुं) ॥2.5.5.2॥)+++  
शृगालवञ्चकक्रोष्टुफेरुफेरवजम्बुकाः ॥2.5.5.2॥  

+++(मार्जारः.  (5) - ओतु (पुं), बिडाल (पुं), मार्जार (पुं), वृषदंशक (पुं), आखुभुज् (पुं) ॥2.5.6.1॥)+++  
ओतुर्बिडालो मार्जारो वृषदंशक आखुभुक् ॥2.5.6.1॥  

+++(कृष्णसर्पात् गोधायाम् जातः.  (4) - गौधार (पुं), गौधेर (पुं), गौधेय (पुं), गोधिकात्मज (पुं) ॥2.5.6.2॥)+++  
त्रयो गौधारगौधेरगौधेया गोधिकात्मजे ॥2.5.6.2॥  

+++(शल्यः.  (2) - श्वाविध् (पुं), शल्य (पुं)  
शल्यरोमाणि.  (3) - शलली (स्त्री), शलल (नपुं), शल (नपुं) ॥2.5.7.1॥)+++  
श्वावित्तु शल्यस्तल्लोम्नि शलली शललं शलम् ॥2.5.7.1॥  

+++(समीरमृगः.  (2) - वातप्रमी (पुं), वातमृग (पुं)  
वृकः.  (3) - कोक (पुं), ईहामृग (पुं), वृक (पुं) ॥2.5.7.2॥)+++  
वातप्रमीर्वातमृगः कोकस्त्वीहामृगो वृकः ॥2.5.7.2॥  

+++(हरिणः.  (5) - मृग (पुं), कुरङ्ग (पुं), वातायु (पुं), हरिण (पुं), अजिनयोनि (पुं) ॥2.5.8.1॥)+++  
मृगे कुरङ्गवातायुहरिणाजिनयोनयः ॥2.5.8.1॥  

+++(एण्याः अजिनादिः.  (1) - ऐणेय (वि)  
एणस्याजिनादिः.  (1) - ऐण (वि) ॥2.5.8.2॥)+++  
ऐणेयमेण्याश्चर्माद्यमेणस्यैणमुभे त्रिषु ॥2.5.8.2॥  

+++(अजिनजातीयमृगः.  (5) - कदली (स्त्री), कन्दली (स्त्री), चीन (पुं), चमूरु (पुं), प्रियक (पुं) ॥2.5.9.1॥)+++  
कदली कन्दली चीनश्चमूरुप्रियकावपि ॥2.5.9.1॥  

+++(अजिनजातीयमृगः.  (3) - समूरु (पुं), हरिण (पुं), अमी (पुं) ॥2.5.9.2॥)+++  
समूरुश्चेति हरिणा अमी अजिनयोनयः ॥2.5.9.2॥  

+++(मृगभेदः.  (6) - कृष्णसार (पुं), रुरु (पुं), न्यङ्कु (पुं), रङ्कु (पुं), शम्बर (पुं), रौहिष (पुं) ॥2.5.10.1॥)+++  
कृष्णसाररुरुन्यङ्कुरङ्कुशम्बररौहिषाः ॥2.5.10.1॥  

+++(मृगभेदः.  (7) - गोकर्ण (पुं), पृषत (पुं), एण (पुं), ऋश्य (पुं), रोहित (पुं), चमर (पुं), मृग (पुं) ॥2.5.10.2॥)+++  
गोकर्णपृषतैणर्श्यरोहिताश्चमरो मृगाः ॥2.5.10.2॥  

+++(मृगभेदः.  (5) - गन्धर्व (पुं), शरभ (पुं), राम (पुं), सृमर (पुं), गवय (पुं)  
शशः.  (1) - शश (पुं) ॥2.5.11.1॥)+++  
गन्धर्वः शरभो रामः सृमरो गवयः शशः ॥2.5.11.1॥  

+++(पशुः.  (1) - पशु (पुं) ॥2.5.11.2॥)+++  
इत्यादयो मृगेन्द्राद्या गवाद्याः पशुजातयः ॥2.5.11.2॥  
अधोगन्ता तु खनको वृकः पुंध्वज उन्दुरः ॥2.5.11.3॥  

+++(मूषकः.  (5) - अधोगन्तृ (पुं), खनक (पुं), वृक (पुं), पुन्ध्वज (पुं), उन्दुर (पुं) ॥2.5.12.1॥)+++  
उन्दुरुर्मूषकोऽप्याखुर्गिरिका बालमूषिका ॥2.5.12.1॥  

+++(मूषकः.  (3) - उन्दुरु (पुं), मूषक (पुं), आखु (पुं)  
स्वल्पमूषकजातिः.  (2) - गिरिका (स्त्री), बालमूषिका (स्त्री) ॥2.5.12.2॥)+++  
सरटः कृकलासः स्यान्मुसली गृहगोधिका ॥2.5.12.2॥  

+++(ऊर्णनाभः.  (4) - लूता (स्त्री), तन्तुवाय (पुं), ऊर्णनाभ (पुं), मर्कटक (पुं) ॥2.5.13.1॥)+++  
लूता स्त्री तन्तुवायोर्णनाभमर्कटकाः समाः ॥2.5.13.1॥  

+++(कृमिः.  (2) - नीलङ्गु (पुं), कृमि (पुं)  
कर्णजलौका.  (2) - कर्णजलौका (स्त्री), शतपदी (स्त्री) ॥2.5.13.2॥)+++  
नीलङ्गुस्तु कृमिः कर्णजलौकाः शतपद्युभे ॥2.5.13.2॥  

+++(ऊर्णादिभक्षककृमिविशेषः.  (2) - वृश्चिक (पुं), शूककीट (पुं)  
वृश्चिकः.  (3) - अलि (पुं), द्रुण (पुं), वृश्चिक (पुं) ॥2.5.14.1॥)+++  
वृश्चिकः शूककीटः स्यादलिद्रुणौ तु वृश्चिके ॥2.5.14.1॥  

+++(कपोतः.  (3) - पारावत (पुं), कलरव (पुं), कपोत (पुं)  
श्येनः.  (1) - शशादन (पुं) ॥2.5.14.2॥)+++  
पारावतः कलरवः कपोतोऽथ शशादनः ॥2.5.14.2॥  

+++(श्येनः.  (2) - पत्रिन् (पुं), श्येन (पुं)  
उलूकः.  (3) - उलूक (पुं), वायसाराति (पुं), पेचक (पुं) ॥2.5.15.1॥)+++  
पत्री श्येन उलूकस्तु वायसारातिपेचकौ ॥2.5.15.1॥  

+++(उलूकः.  (5) - दिवान्ध (पुं), कौशिक (पुं), घूक (पुं), दिवाभीत (पुं), निशाटन (पुं) ॥2.5.15.2॥)+++  
दिवान्धः कौशिको घूको दिवाभीतो निशाटनः ॥2.5.15.2॥  

+++(भरद्वाजपक्षी.  (2) - व्याघ्राट (पुं), भरद्वाज (पुं)  
खञ्जनः.  (2) - खञ्जरीट (पुं), खञ्जन (पुं) ॥2.5.15.3॥)+++  
व्याघ्राटः स्याद्भरद्वाजः खञ्जरीटस्तु खञ्जनः ॥2.5.15.3॥  

+++(कङ्कः.  (2) - लोहपृष्ठ (पुं), कङ्क (पुं)  
चाषः.  (2) - चाष (पुं), किकीदिवि (पुं) ॥2.5.16.1॥)+++  
लोहपृष्ठस्तु कङ्कः स्यादथ चाषः किकीदिविः ॥2.5.16.1॥  

+++(भृङ्गः.  (3) - कलिङ्ग (पुं), भृङ्ग (पुं), धूम्याट (पुं)  
काष्ठकुट्टः.  (1) - शतपत्रक (पुं) ॥2.5.16.2॥)+++  
कलिङ्गभृङ्गधूम्याटा अथ स्याच्छतपत्रकः ॥2.5.16.2॥  

+++(काष्ठकुट्टः.  (1) - दार्वाघाट (पुं)  
चातकपक्षी.  (3) - शारङ्ग (पुं), स्तोकक (पुं), चातक (पुं) ॥2.5.17.1॥)+++  
दार्वाघाटोऽथ सारङ्गस्तोककश्चातकः समाः ॥2.5.17.1॥  

+++(कुक्कुटः.  (4) - कृकवाकु (पुं), ताम्रचूड (पुं), कुक्कुट (पुं), चारणायुध (पुं) ॥2.5.17.2॥)+++  
कृकवाकुस्ताम्रचूडः कुक्कुटश्चरणायुधः ॥2.5.17.2॥  

+++(चटकः.  (2) - चटक (पुं), कलविङ्क (पुं)  
चटकस्त्री.  (1) - चटका (स्त्री) ॥2.5.18.1॥)+++  
चटकः कलविङ्कः स्यात्तस्य स्त्री चटका तयोः ॥2.5.18.1॥  

+++(चटकपुमपत्यम्.  (1) - चाटकैर (पुं)  
चटकस्त्र्यपत्यम्.  (1) - चटका (स्त्री) ॥2.5.18.2॥)+++  
पुमपत्ये चाटकैरः स्त्र्यपत्ये चटकैव सा ॥2.5.18.2॥  

+++(अशुभवादिपक्षिविशेषः.  (2) - कर्करेटु (पुं), करेटु (पुं)  
अशुभपक्षिभेदः.  (2) - कृकण (पुं), क्रकर (पुं) ॥2.5.19.1॥)+++  
कर्करेटुः करेटुः स्यात्कृकणक्रकरौ समौ ॥2.5.19.1॥  

+++(कोकिलः.  (4) - वनप्रिय (पुं), परभृत (पुं), कोकिल (पुं), पिक (पुं) ॥2.5.19.2॥)+++  
वनप्रियः परभृतः कोकिलः पिक इत्यपि ॥2.5.19.2॥  

+++(काकः.  (5) - काक (पुं), करट (पुं), अरिष्ट (पुं), बलिपुष्ट (पुं), सकृत्प्रज (पुं) ॥2.5.20.1॥)+++  
काके तु करटारिष्टबलिपुष्टसकृत्प्रजाः ॥2.5.20.1॥  

+++(काकः.  (5) - ध्वाङ्क्ष (पुं), आत्मघोष (पुं), परभृत् (पुं), बलिभुज् (पुं), वायस (पुं) ॥2.5.20.2॥)+++  
ध्वाङ्क्षात्मघोषपरभृद्बलिभुग्वायसा अपि ॥2.5.20.2॥  

+++(काकः.  (3) - चिरञ्जीविन् (पुं), एकदृष्टि (पुं), मौकलि (पुं) ॥2.5.20.3॥)+++  
स एव च चिरञ्जीवी चैकदृष्टिश्च मौकुलिः ॥2.5.20.3॥  

+++(काकभेदः.  (2) - द्रोणकाक (पुं), काकोल (पुं)  
कालकण्ठकः.  (2) - दात्यूह (पुं), कालकण्ठक (पुं) ॥2.5.21.1॥)+++  
द्रोणकाकस्तु काकोलो दात्यूहः कालकण्ठकः ॥2.5.21.1॥  

+++(चिल्लः.  (2) - आतायिन् (पुं), चिल्ल (पुं)  
गृध्रः.  (2) - दाक्षाय्य (पुं), गृध्र (पुं)  
शुकः.  (2) - कीर (पुं), शुक (पुं) ॥2.5.21.2॥)+++  
आतायिचिल्लौ दाक्षाय्यगृध्रौ कीरशुकौ समौ ॥2.5.21.2॥  

+++(क्रौञ्चः.  (2) - क्रुञ्च् (पुं), क्रौञ्च (पुं)  
बकः.  (2) - बक (पुं), कह्व (पुं)  
सारसः.  (2) - पुष्कराह्व (पुं), सारस (पुं) ॥2.5.22.1॥)+++  
क्रुङ्क्रौञ्चोऽथ बकः कह्वः पुष्कराह्वस्तु सारसः ॥2.5.22.1॥  

+++(चक्रवाकः.  (4) - कोक (पुं), चक्र (पुं), चक्रवाक (पुं), रथाङ्गाह्वय (पुं) ॥2.5.22.2॥)+++  
कोकश्चक्रश्चक्रवाको रथाङ्गाह्वयनामकः ॥2.5.22.2॥  

+++(कलहंसः.  (2) - कादम्ब (पुं), कलहंस (पुं)  
कुररः.  (2) - उत्क्रोश (पुं), कुरर (पुं) ॥2.5.23.1॥)+++  
कादम्बः कलहंसः स्यादुत्क्रोशकुररौ समौ ॥2.5.23.1॥  

+++(हंसः.  (4) - हंस (पुं), श्वेतगरुत् (पुं), चक्राङ्ग (पुं), मानसौकस् (पुं) ॥2.5.23.2॥)+++  
हंसास्तु श्वेतगरुतश्चक्राङ्गा मानसौकसः ॥2.5.23.2॥  

+++(राजहंसः.  (1) - राजहंस (पुं) ॥2.5.24.1॥)+++  
राजहंसास्तु ते चञ्चुचरणैर्लोहितैः सिताः ॥2.5.24.1॥  

+++(हंसभेदः.  (1) - मल्लिकाक्ष (पुं)  
कृष्णचङ्चुचरणहंसः.  (1) - धार्तराष्ट्र (पुं) ॥2.5.24.2॥)+++  
मलिनैर्मल्लिकाक्षास्ते धार्तराष्ट्राः सितेतरैः ॥2.5.24.2॥  

+++(आडिः.  (3) - शरारि (स्त्री), आटि (स्त्री), आडि (स्त्री)  
बकभेदः.  (2) - बलाका (स्त्री), बिसकण्ठिका (स्त्री) ॥2.5.25.1॥)+++  
शरारिराटिराडिश्च बलाका बिसकण्ठिका ॥2.5.25.1॥  

+++(हंसस्त्री.  (1) - वरटा (स्त्री)  
सारसस्त्री.  (1) - लक्ष्मणा (स्त्री) ॥2.5.25.2॥)+++  
हंसस्य योषिद्वरटा सारसस्य तु लक्ष्मणा ॥2.5.25.2॥  

+++(जतुका.  (2) - जतुका (स्त्री), अजिनपत्रा (स्त्री)  
तैलपायिका.  (2) - परोष्णी (स्त्री), तैलपायिका (स्त्री) ॥2.5.26.1॥)+++  
जतुकाजिनपत्रा स्यात्परोष्णी तैलपायिका ॥2.5.26.1॥  

+++(मक्षिका.  (3) - वर्वणा (स्त्री), मक्षिका (स्त्री), नीला (स्त्री)  
मधुमक्षिका.  (2) - सरघा (स्त्री), मधुमक्षिका (स्त्री) ॥2.5.26.2॥)+++  
वर्वणा मक्षिका नीला सरघा मधुमक्षिका ॥2.5.26.2॥  

+++(मधुमक्षिकाविशेषः.  (2) - पतङ्गिका (स्त्री), पुत्तिका (स्त्री)  
वनमक्षिका.  (2) - दंश (पुं), वनमक्षिका (स्त्री) ॥2.5.27.1॥)+++  
पतङ्गिका पुत्तिका स्याद्दंशस्तु वनमक्षिका ॥2.5.27.1॥  

+++(मक्षिकाल्पजातिः.  (1) - दंशी (स्त्री)  
वरटा.  (2) - गन्धोली (स्त्री), वरटा (स्त्री-पुं) ॥2.5.27.2॥)+++  
दंशी तज्जातिरल्पा स्याद्गन्धोली वरटा द्वयोः ॥2.5.27.2॥  

+++(झिल्लिका.  (4) - भृङ्गारी (स्त्री), झीरुका (स्त्री), चीरी (स्त्री), झिल्लिका (स्त्री) ॥2.5.28.1॥)+++  
भृङ्गारी झीरुका चीरी झिल्लिका च समा इमाः ॥2.5.28.1॥  

+++(पतङ्गः.  (2) - पतङ्ग (पुं), शलभ (पुं)  
खद्योतः.  (2) - खद्योत (पुं), ज्योतिरिङ्गण (पुं) ॥2.5.28.2॥)+++  
समौ पतङ्गशलभौ खद्योतो ज्योतिरिङ्गणः ॥2.5.28.2॥  

+++(भ्रमरः.  (5) - मधुव्रत (पुं), मधुकर (पुं), मधुलिह (पुं), मधुप (पुं), अलिन् (पुं) ॥2.5.29.1॥)+++  
मधुव्रतो मधुकरो मधुलिण्मधुपालिनः ॥2.5.29.1॥  

+++(भ्रमरः.  (6) - द्विरेफ (पुं), पुष्पलिह् (पुं), भृङ्ग (पुं), षट्पद (पुं), भ्रमर (पुं), अलि (पुं) ॥2.5.29.2॥)+++  
द्विरेफपुष्पलिड्भृङ्गषट्पदभ्रमरालयः ॥2.5.29.2॥  

+++(मयूरः.  (5) - मयूर (पुं), बर्हिण (पुं), बर्हिन् (पुं), नीलकण्ठ (पुं), भुजङ्गभुज् (पुं) ॥2.5.30.1॥)+++  
मयूरो बर्हिणो बर्ही नीलकण्ठो भुजङ्गभुक् ॥2.5.30.1॥  

+++(मयूरः.  (4) - शिखावल (पुं), शिखिन् (पुं), केकिन् (पुं), मेघनादानुलासिन् (पुं) ॥2.5.30.2॥)+++  
शिखावलः शिखी केकी मेघनादानुलास्यपि ॥2.5.30.2॥  

+++(मयूरवाणिः.  (1) - केका (स्त्री)  
पिच्छस्थचन्द्राकृतिः.  (2) - चन्द्रक (पुं), मेचक (पुं) ॥2.5.31.1॥)+++  
केका वाणी मयूरस्य समौ चन्द्रकमेचकौ ॥2.5.31.1॥  

+++(मयूरशिखा.  (2) - शिखा (स्त्री), चूडा (स्त्री)  
मयूरपिच्छः.  (2) - शिखण्ड (पुं), पिच्छबर्ह (नपुं) ॥2.5.31.2॥)+++  
शिखा चूडा शिखण्डस्तु पिच्छबर्हे नपुंसके ॥2.5.31.2॥  

+++(पक्षी.  (5) - खग (पुं), विहङ्ग (पुं), विहग (पुं), विहङ्गम (पुं), विहायस् (पुं) ॥2.5.32.1॥)+++  
खगे विहङ्गविहगविहङ्गमविहायसः ॥2.5.32.1॥  

+++(पक्षी.  (6) - शकुन्ति (पुं), पक्षिन् (पुं), शकुनि (पुं), शकुन्त (पुं), शकुन (पुं), द्विज (पुं) ॥2.5.32.2॥)+++  
शकुन्तिपक्षिशकुनिशकुन्तशकुनद्विजाः ॥2.5.32.2॥  

+++(पक्षी.  (6) - पतत्रिन् (पुं), पत्रिन् (पुं), पतग (पुं), पतत् (पुं), पत्ररथ (पुं), अण्डज (पुं) ॥2.5.33.1॥)+++  
पतत्रिपत्रिपतगपतत्पत्ररथाण्डजाः ॥2.5.33.1॥  

+++(पक्षी.  (6) - नगौकस् (पुं), वाजिन् (पुं), विकिर (पुं), वि (पुं), विष्किर (पुं), पतत्रि (पुं) ॥2.5.33.2॥)+++  
नगौकोवाजिविकिरविविष्किरपतत्रयः ॥2.5.33.2॥  

+++(पक्षी.  (4) - नीडोद्भव (पुं), गरुत्मत् (पुं), पित्सन्त् (पुं), नभसङ्गम (पुं) ॥2.5.34.1॥)+++  
नीडोद्भवाः गरुत्मन्तः पित्सन्तो नभसङ्गमाः ॥2.5.34.1॥  

+++(पक्षिजातिविशेषः.  (4) - हारीत (पुं), मद्गु (पुं), कारण्डव (पुं), प्लव (पुं) ॥2.5.34.2॥)+++  
तेषां विशेषा हारीतो मद्गुः कारण्डवः प्लवः ॥2.5.34.2॥  

+++(पक्षिजातिविशेषः.  (5) - तित्तिरि (पुं), कुक्कुभ (पुं), लाव (पुं), जीवञ्जीव (पुं), कोरक (पुं) ॥2.5.35.1॥)+++  
तित्तिरिः कुक्कुभो लावो जीवञ्जीवश्च कोरकः ॥2.5.35.1॥  

+++(पक्षिजातिविशेषः.  (4) - कोयष्टिक (पुं), टिट्टिभक (पुं), वर्तक (पुं), वर्तिक (पुं) ॥2.5.35.2॥)+++  
कोयष्टिकष्टिट्टिभको वर्तको वर्तिकादयः ॥2.5.35.2॥  

+++(पक्षिपक्षः.  (6) - गरुत् (पुं), पक्ष (पुं), छद (पुं-नपुं), पत्र (नपुं), पतत्र (नपुं), तनूरुह (नपुं) ॥2.5.36.1॥)+++  
गरुत्पक्षच्छदाः पत्रं पतत्रं च तनूरुहम् ॥2.5.36.1॥  

+++(पक्षमूलम्.  (2) - पक्षति (स्त्री), पक्षमूल (नपुं)  
पक्षिणा तुण्डः.  (2) - चञ्चु (स्त्री), त्रोटि (स्त्री) ॥2.5.36.2॥)+++  
स्त्री पक्षतिः पक्षमूलं चञ्चुस्त्रोटिरुभे स्त्रियौ ॥2.5.36.2॥  

+++(पक्षिगतिविशेषः.  (3) - प्रडीन (नपुं), उड्डीन (नपुं), सण्डीन (नपुं) ॥2.5.37.1॥)+++  
प्रडीनोड्डीनसंडीनान्येताः खगगतिक्रियाः ॥2.5.37.1॥  

+++(अण्डम्.  (3) - पेशी (स्त्री), कोश (पुं-नपुं), अण्ड (नपुं)  
पक्षिवासः.  (2) - कुलाय (पुं), नीड (पुं-नपुं) ॥2.5.37.2॥)+++  
पेशी कोशो द्विहीनेऽण्डं कुलायो नीडमस्त्रियाम् ॥2.5.37.2॥  

+++(शिशुः.  (7) - पोत (पुं), पाक (पुं), अर्भक (पुं), डिम्भ (पुं), पृथुक (पुं), शावक (पुं), शिशु (पुं) ॥2.5.38.1॥)+++  
पोतः पाकोऽर्भको डिम्भः पृथुकः शावकः शिशुः ॥2.5.38.1॥  

+++(स्त्रीपुरुषयुग्मम्.  (3) - स्त्रीपुंस (पुं), मिथुन (नपुं), द्वन्द्व (नपुं)  
युग्मम्.  (3) - युग्म (नपुं), युगल (नपुं), युग (नपुं) ॥2.5.38.2॥)+++  
स्त्रीपुंसौ मिथुनं द्वन्द्वं युग्मं तु युगुलं युगम् ॥2.5.38.2॥  

+++(समूहः.  (6) - समूह (पुं), निवह (पुं), व्यूह (पुं), सन्दोह (पुं), विसर (पुं), व्रज (पुं) ॥2.5.39.1॥)+++  
समूहे निवहव्यूहसंदोहविसरव्रजाः ॥2.5.39.1॥  

+++(समूहः.  (7) - स्तोम (पुं), ओघ (पुं), निकर (पुं), व्रात (पुं), वार (पुं), सङ्घात (पुं), सञ्चय (पुं) ॥2.5.39.2॥)+++  
स्तोमौघनिकरव्रातवारसङ्घातसञ्चयाः ॥2.5.39.2॥  

+++(समूहः.  (5) - समुदाय (पुं), समुदय (पुं), समवाय (पुं), चय (पुं), गण (पुं) ॥2.5.40.1॥)+++  
समुदायः समुदयः समवायश्चयो गणः ॥2.5.40.1॥  

+++(समूहः.  (4) - संहति (स्त्री), वृन्द (नपुं), निकुरम्ब (नपुं), कदम्बक (नपुं) ॥2.5.40.2॥)+++  
स्त्रियां तु संहतिर्वृन्दं निकुरम्बं कदम्बकम् ॥2.5.40.2॥  

+++(सजातीयैः प्राणिभिरप्राणिभिर्वा समूहः.  (1) - वर्ग (पुं)  
जन्तुसमूहः.  (2) - सङ्घ (पुं), सार्थ (पुं) ॥2.5.41.1॥)+++  
वृन्दभेदाः समैर्वर्गः सङ्घसार्थौ तु जन्तुभिः ॥2.5.41.1॥  

+++(सजातीयसमूहः.  (1) - कुल (नपुं)  
सजातीयतिरश्चां समूहः.  (1) - यूथ (पुं-नपुं) ॥2.5.41.2॥)+++  
सजातीयैः कुलं यूथं तिरश्चां पुन्नपुंसकम् ॥2.5.41.2॥  

+++(पशुसङ्घः.  (1) - समज (पुं)  
पशुभिन्नसङ्घः.  (1) - समाज (पुं) ॥2.5.42.1॥)+++  
पशूनां समजोऽन्येषां समाजोऽथ सधर्मिणाम् ॥2.5.42.1॥  

+++(एकधर्मवतां समूहः.  (1) - निकाय (पुं)  
धान्यादिराशिः.  (4) - पुञ्ज (पुं), राशि (स्त्री-पुं), उत्कर (पुं), कूट (पुं-नपुं) ॥2.5.42.2॥)+++  
स्यान्निकायः पुञ्जराशी तूत्करः कूटमस्त्रियाम् ॥2.5.42.2॥  

+++(कपोतगणः.  (1) - कापोत (नपुं)  
शुकगणः.  (1) - शौक (नपुं)  
मयूरगणः.  (1) - मायूर (नपुं)  
तित्तिरिगणः.  (1) - तैत्तिर (नपुं) ॥2.5.43.1॥)+++  
कापोतशौकमायूरतैत्तिरादीनि तद्गणे ॥2.5.43.1॥  

+++(गृहासक्तपक्षिमृगाः.  (2) - छेक (पुं), गृह्यक (पुं) ॥2.5.43.2॥)+++  
गृहासक्ताः पक्षिमृगाश्छेकास्ते गृह्यकाश्च ते ॥2.5.43.2॥  
