+++
title = "+उपसर्गार्थ-चन्द्रिका"
unicode_script = "devanagari"
+++

## प्र

### अञ्च्
- अञ्च् (अञ्चु-गतिपूजनयोः)।
- प्राणो नाम प्राग्गमनवान् नासाग्रवर्ती (वे॰सा॰३८)। **प्राञ्चति अग्रे गच्छतीति प्राक्।**

### अञ्ज्
- अञ्ज् (अञ्जू-व्यक्तिम्रक्षणकान्तिगतिषु)।
- प्र शर्धाय मारुताय स्वभानव इमां वाचमनजा (ऋ॰५.५४.१)। **प्रानज=प्राङ्क्त=प्रापयत।**
- प्राञ्जनात् उत पर्णधेः (अथर्व॰४.६.५)। **प्राञ्जनात् प्रलेपात्।**

### अद्
- अद् (अद-भक्षणे)।
- यत्तवेव वरुणस्त यवान् प्रादंस्तस्माद् वरुणप्रघासा नाम (श॰ब्रा॰२.५.२.१)। **प्रादन् निःशेषमभुञ्जतेति यावत्**।

### अन्
- अन् (अन-प्राणने)।

'ता वरुणगृहीताः परिदीर्णा अनत्यश्च प्राणत्यश्च शिश्यिरे' (श॰ब्रा॰२.५.२.२)। **प्राणत्यः=निःश्वसत्यः।**

### अर्च्
- अर्च् (अर्च-पूजायाम्)।
- 'अर्चत प्रार्चत प्रियमेधासो अर्चत' (ऋ॰८.६९.८)। **प्रशब्दः प्रकर्षे। प्रार्चत भूयः पूजयतेत्यर्थः।**
- 'प्रानर्चुरर्च्या जगदर्चनीयम्' (भट्टि॰२.२०)।

### अर्ज्
- अर्ज् (अर्ज,षर्ज-अर्जने, अर्ज-प्रतियत्ने)।

रेतःसेकं प्रार्जयति (नि॰३.५)। **प्रार्जनमिह वितरणं प्रदेशनं भवति।**

### अर्थ्
- अर्थ् (अर्थ-उपयाच्ञायाम्)।

त्वामिहैकाकिनीं दृष्ट्वा निर्जने गहने वने। प्रार्थयिष्यन्ति राजानः। (भा॰उ॰१७६.११)। **अत्र प्रशब्दो विशेषकृन्न। प्रार्थयिष्यन्ति (=प्रार्थयिष्यन्ते) इत्यर्थयिष्यन्ते कामयिष्यन्ते वरयिष्यन्त इत्येवाह।**
- 'न्यग्रोधस्य ततः शाखां प्रार्थयामास भारत। सन्निपत्य तु शाखायां न्यग्रोधस्य विहङ्गमः' (भा॰सौ॰१.३९-४०)। **अत्र प्रार्थयतिर्मृगयणे विचयने वर्तते।**
- 'प्रार्थयध्वं तथा सीताम्' (भट्टि॰७.४८)। **अत्रापि स एवार्थः।**
- यो न शक्यो बलात्कर्तुर्देवैरपि सवासवैः। तं त्वं प्रार्थयसे मन्द बालश्चन्द्रमसं यथा (भा॰उ॰१३०.३७)। **प्रार्थयसे ग्रहीतुमिच्छसीत्यर्थः।**
- दुर्जयो लवणः शूली विशूलः प्रार्थ्यतामिति (रघु॰१५.५)। **प्रार्थ्यताम्=अभियायताम्।**
- क्षमते न जनं त्वदर्पितं यमिनामिन्द्र रिपुस्तु हिंसितुम्। शशिनं मृगशत्रुराश्रितं न मृगं प्रार्थयते हि जातुचित् (जा॰ह॰४.२३)। **इह प्रार्थयतिरास्कन्दने आक्रमणे वर्तते।**
- 'असौ अश्वानीकेन यवनानां प्रार्थितः' (माल॰५)। इहापि तथा।
- किमपेक्ष्य फलं पयोधरान्ध्वनतः प्रार्थयते मृगाधिपः (कि॰२.२१) **अभियाति। उत्प्लवत इत्यर्थः।**
- यदिशब्दः प्रतिबद्धो विधायकोऽनुवादं प्रार्थयते (लौ॰गृ॰सू॰१.२४ देवपालः)। **प्रार्थयत आकाङ्क्षति अपेक्षत इति वा। **

### अव् -
- अव् (अव-रक्षणगतिकान्त्यादिषु)।
- **'हत्वी दस्यून् प्रायं वर्णमावत्'** (अथर्व॰२०.११.९)। हत्वाऽऽर्यं वर्णं प्रावत्। **प्रशब्दः प्रकर्षमाचक्षीत अनर्थकतां वाऽश्नुवीत।**
- 'देवानां पत्नीरुशतीरवन्तु नः प्रावन्तु नस्तुजये वाजसातये' (ऋ॰५.४६.७, अथर्व॰७.५१.१)। **अत्र प्रशब्दो नियतं प्रकर्षमाचष्टे केवलस्यावेः प्रयोगसन्निधेः। **तुजये तोकाय अपत्याय।
- 'प्र सुन्वतः स्तुवतः शंसमावः' (ऋ॰१.३३.७)। **शंसं प्रावः स्तोत्रेऽवाधाः, स्तवने दत्तावधानोऽभूरित्यर्थः।**
- 'मेघाः प्रावन्तु पृथिवीमनु' (अथर्व॰४.१५.९)।** तर्पयन्वित्यर्थः**।

### अश्
- अश् (अश-भोजने)।
- 'प्राश्नन्ति ब्राह्मणा ओदनम्' (आप॰श्रौ॰५.२.७.३)। **अपि प्रशब्द आदिकर्मणि स्यात्, यथा शिशुकमधिकृत्य विहितेऽन्नप्राशनाख्ये गृह्ये कर्मणि।**
- 'प्राशितं पितृतर्पणम्' (मनु॰३.७४)।
- 'वैश्योऽद्भिः प्राशिताभिस्तु शूद्रः स्पृष्टाभिरन्ततः' (मनु॰)।
- **प्राशिताभिरन्तरास्यप्रविष्टाभिरिति कुल्लूकः। व्यक्तं प्रशब्दोऽत्रादिकर्मणि। पानेऽप्यश्नातिः प्रसिद्धः, अपोऽशानेत्यादिषु तदर्थस्य दर्शनात्।**
- 'अध प्राशान ऋतुथा हवींषि' (ऋ॰१.१७०.५)। **इह प्रशब्द आदिकर्मणि न। प्रकर्षे वर्तते। कणेहत्य भुङ्क्ष्वेत्यर्थः। **

### अस्
- अस् (अस-भुवि)
- 'प्र नृभिर्नृवन्तः स्याम' (अथर्व॰३.१६.३)। **प्रस्याम=प्रभवेम। प्रभवः समर्था भवेमेत्यर्थः।**
- 'प्र दातुरस्तु चेतनम्' (ऋ॰१.१३.११)। **प्रास्तु=भूयोऽस्तु।** **चेतनस्य प्रबोधस्य भूमाऽस्तु, इतरापेक्षयाऽऽधिक्यमस्तु, अन्याभिभावि चैतन्यमस्त्वित्यर्थः। **

### अस्
- अस् (असु-क्षेपे)।
- 'अग्नौ प्रास्ताऽऽहुतिरादित्यमुपतिष्ठते' (मनु॰३.७६)। **प्रास्ता क्षिप्ता। प्रशब्दोऽनर्थकः।**
- 'प्रास्यादात्मानमग्नौ' (मनु॰११.७३)।
- 'प्रच्छिद्योदपात्रे प्रास्यति' (श॰ब्रा॰३.१.२.८)। **अत्र प्रशब्दः प्रकर्षमाह। स चानादरलक्षणो वेगलक्षणः कार्त्स्न्यलक्षणो वा।**

### आप्
- आप् (आप्लृ-व्याप्तौ)।
- 'राद्धिः प्राप्तिः समाप्तिः' (अथर्व॰११.९.२२)।
- **प्रेप्सितस्य फलस्याधिगमः प्राप्तिरिति सायणः।**
- 'क्व प्रेप्सन्ती युवती विरूपे' (अथर्व॰१०.७.६)। **क्व प्रेप्सन्ती किं स्थानमाप्तुमिच्छन्ती (=इच्छन्त्यौ) इत्यर्थः।**
- विराटस्य रथानीकं मत्स्यस्यामित्रघातिनः। प्रेप्सन्तं समरे द्रोणं के वीराः पर्यवारयन् (भा॰द्रोण॰१०.७१)॥ **प्रेप्सन्तमासादयितुमिच्छन्तम् इत्यर्थः।** अप्राप्य नदी पर्वतः स्थितः।
- **'परावरयोगे च**' (पा॰३.४.२०)  इत्यस्योदाहरणम्। **अत्र प्राप्तिर्बौद्धिकी, न वास्तवी। नदीतोऽवरस्मिन् प्रदेशे पर्वतः स्थित इत्यर्थः। परेण पूर्वस्य योगो गम्यते। परनदीयोगेन पर्वतो विशेष्यते।** नासिकाशब्दश्च नसं प्राप्नोति। **नस्-रूपां परिवृत्तिमाप्नोति। नासिकाया नस् इत्यादेशो भवतीत्यर्थः।**
- 'किं क्रियाभिरिति प्रेप्सा वा' (नि॰६.३२)। **प्रेप्सा कल्पना भवति। प्रकृते कीकटा इति किङ्कृता इत्येवं निरुच्यतां किं क्रियाभिरिति वेति यास्कस्याभिसन्धिः। दुर्गस्त्वत्र इतिप्रेप्सा इत्यैकपद्यमभिमन्यते। एवमभिप्राया नास्तिका इति चार्थापयते।**

### इ
- इ (इण्-गतौ)
- प्रेता जयता नरः (अथर्व॰३.१९.७)। **प्रेता (=प्रेत) प्रतिष्ठध्वम्, प्रस्थानं कुरुत, अभियातेत्यर्थः।**
- 'मा प्र गाम पथो वयम्' (अथर्व॰१३.१.५९)। **मा परागच्छेमेति सायणः।** **दूरे मा भूम। सुपन्थानं मा हासिष्मेत्यर्थः।** **अत्र प्रशब्दो विप्रकर्षे वर्तते।**
- 'पथ्ययैवेतः स्वस्त्या प्रयन्ति' (ऐ॰ब्रा॰१.५)। **प्रयन्ति प्रक्रमन्त इत्यनर्थान्तरम्।**
- 'पुत्रे राज्यं समासज्य कुर्वीत प्रायणं रणे' (मनु॰९.३२३)। **प्रायणं स्वेच्छामरणम्।**
- अथास्यायमितर आत्मा कृतकृत्यो वयोगतः प्रैति। स इतः प्रयन्नेव पूनर्जायते (ऐ॰उ॰४.४)।** प्रैति लोकान्तरं प्रतिष्ठते, म्रियत इत्यर्थः।**
- 'यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति' (त॰उ॰३.१)। **'प्रयन्ति' इति शत्रन्तं रूपम्। प्रलयं गच्छन्तीत्यर्थः।** न पुराऽऽयुषः स्वःकामी प्रेयात् (म्रियेत)।
- 'प्रायणं भगवत्प्रोक्तं भुञ्जते वाऽग्रभोजनम्' (भा॰शां॰३३५.२५)। **प्रापणमित्युपहारमाह।**
- 'रथोपस्थे प्रायगतं विशस्तम्' (भा॰आदि॰१.२०१)। **प्रायो मरणार्थमनशनम्।**
- 'प्रायानाशकशस्त्राग्निविषोदकोद्बन्धनप्रपतनैश्चेच्छताम्' (गौ॰ध॰सू॰२.५.११)** प्रायो महाप्रस्थानम्।**
- 'प्राये प्राये जिगीवांसः स्याम' (ऋ॰२.१८.८)। **प्रायो युद्धार्थं प्रस्थानम्।** **आजिरित्येके।**
- 'इन्द्रं प्रातर्हवामहे इन्द्रं प्रयत्यध्वरे' (ऋ॰१.१६.३)। **प्रयति प्रतिष्ठमाने प्रवर्तमाने।**
- युष्मान् प्रयत्यध्वरे (ऋ॰८.७.६)।
- वयं हि त्वा प्रयति यज्ञे (वा॰सं॰८.२०)।
- 'आ वो देवास ईमहे वामं प्रयत्यध्वरे' (वा॰सं॰४.५)।
- 'यदद्य त्वा प्रयति यज्ञे अस्मिन्' (अथर्व॰७.१०२.१)। **अत्र सर्वत्र प्रपूर्वस्य इणः प्रवृत्तिरेवार्थः।**
- 'प्र सेनानीः शूरो अग्रे रथानां गव्यन्नेति' (ऋ॰९.९६.१)** प्रैति=अग्रतो याति।**
- 'ययोः प्रायं नान्वानशे कश्चन' (अथर्व॰४.२५.२)।** प्रकृष्टां ययोर्गतिं नाप कश्चिदित्यर्थः।**
- 'सूर्याया वहतुः प्रागात्' (ऋ॰१०.८५.१३)। **वहतुर्वाहनं प्रासरदित्यर्थः।**
- 'सा गदा तत्करान्मुक्ता प्रागाद्द्रोणजिघांसया' (भा॰भीष्म॰५३.१९)। **उक्तोऽर्थः**। **सा गदा वेगवन्मुक्ता प्रायादिति पाठान्तरम्।**
- 'एति प्र होता' (ऋ॰१.१४४.१)। **प्रैति प्रक्रामतीत्यर्थः।**
- 'प्र ते वज्रः प्र मृणन्नेतु' (ऋ॰३.३०.६)। **दूराद् दूर तरं गच्छतु इत्याह।**

** -'तस्मात्तद् (रुधिरम्)** आतृण्णत्प्रैति रसो वृक्षादिवाहतात्' (बृ॰उ॰३.९.२८)।** ऊर्ध्वं निष्क्रामति, निःसरति, प्रवहति, स्रवति, स्यन्दत इति वैकोऽर्थः।**
- 'तस्य यथैव प्रायणं तथोदयनम्' (ऐ॰ब्रा॰३.४३)। **प्रायणमित्युपक्रममाह।**
- 'त्रिवृत्प्रायणा हि यज्ञाः' (श॰ब्रा॰१.३.५.६)। **त्रिवृदादय इत्याह।**
- 'भ्रातॄणां प्रायणं भ्राता योऽनुतिष्ठति धर्मवित्' (भा॰पु॰६.५.३१)। **लोकयात्रां संविधत्त इति पुराणकृत्कल्पितोऽर्थः।**
- अद्य ते दर्शयिष्यामि पूर्वप्रेतान् पितामहान्' (भा॰भीष्म॰८४.५१)। **प्रेतान्=मृतान्।**
- 'स्वजनाश्रु किलातिसन्ततं दहति प्रेतमिति प्रचक्षते' (रघु॰८.८६)।
- 'प्रेतान् भूतगणांश्चान्ये यजन्ते तामसा जनाः' (गीता॰१७.४)।** प्रेता योनिविशेषा ये मर्त्यानाविश्य कदर्थयन्ति।**
- 'शुश्रुवुर्दारुणा वाचः प्रेतानामिव भारत' (भा॰भीष्म॰६.४६.१९)। **प्रेता निरयालयाः, नारकिरणः।**
- प्रथिता प्रेतकृत्यैषा पित्र्यं नाम विधुक्षये (मनु॰३.१२७)। **इह प्रेताः पितर उच्यन्ते।**
- 'प्रेतिरसि धर्मणे त्वा' (गो॰ब्रा॰उ॰२.१३)। **प्रेतिः प्रस्थानमुच्यते। प्रेतिरिति क्तिन्नन्तम्।**
- 'प्रायोदेवता वा' (नि॰७.४.६)। **प्राय इत्यधिकार उच्यते इति दुर्गः।**
- 'प्राची प्रेतमध्वरं कल्पयन्ती' (वा॰सं॰५.१७)। **प्रेतम्=प्रकर्षेण गच्छतम्।**

### इष्
- इष् (इष-गतौ)।
- 'प्र वाचमिन्दुरिष्यति' (ऋ॰९.१२.६)। **प्रेष्यति प्रेरयति प्रयोजयति।** **अप्रैषीद् (=प्रैषीद्)**
- 'राजपुत्री मां सुराहारी तवान्तिवम्' (भा॰वि॰१६.४) **प्रैषीद् व्यस्राक्षीत् इत्याह।**
- 'आर्ष्टिषेणेन सृष्टा देवापिना प्रेषिताः' (ऋ॰१०.९८.६)। (इषवः)
- 'यातुधानप्रेषिताः' (श॰ब्रा॰७.४.१.२९)। **प्रेषिताः प्रास्ता मुक्ता इत्यर्थः।**
- 'रथन्तरं गायेति प्रेष्यति' (का॰श्रौ॰४.९.७)। **प्रेष्यत्यादिशतीत्यर्थान्तरम्।**
- 'न हि प्रकृष्टाः प्रेष्यन्ते प्रेष्यन्ते हीतरे जनाः' (रा॰५.३९.३९, ५.६८.२२)। **शिष्यन्त आज्ञाप्यन्ते इत्येवार्थः।**
- 'मुक्ता जालप्रतिच्छन्नान् प्रैषीत्कर्णरथं प्रति' (भा॰कर्ण॰८१.३)। **व्यसर्जयदित्यर्थः।**
- 'साश्वं ससूतं त्वरितः पार्थः प्रैषीद्यमक्षयम्' (भा॰द्रोण॰२८.८)। उक्त एवार्थः।
- 'प्रेषयामि महावेगमस्त्रमस्य विनाशने' (रा॰३.३५.४६)।
- 'प्रैषिषद्राक्षसः प्रासम्' (भट्टि॰१५.७७)।
- 'चिन्तयित्वा तु पार्थेभ्यः प्रेषयिष्यामि सञ्जयम्' (भा॰उ॰२१.२०)।** ण्यन्तस्य प्रपूर्वस्य इषेः स एवार्थो योऽण्यन्तस्य।**
- 'स्निग्धं वीक्षितमन्यतोऽपि नयने यत्प्रेषयन्त्या तया' (शा॰२.२)। **प्रेषयन्त्या व्यापारयन्त्या।**
- स च मे प्रेषयामास शैवं धनुरनुत्तमम्। '..मह्यं वै दीयतामिति' (रा॰१.७१.१७)। **सतर्जनं प्रबोधयामासेत्यर्थः।**
- 'प्रेषयन्तीव वै दासीर्दासांश्च विविधान् बहून्' (भा॰वि॰९.९)। **प्रैषं कारयन्ती स्वामिनी सतीत्यर्थः।**
- 'इत्युक्त्वा धर्मराजाय प्रेषयामास वै तदा' (भा॰आश्रम॰८.१०)। **पुरुषं प्रेषयामास धर्मराजो युधिष्ठिर आकार्यताम् इहानीयतामिति।** **एषा संस्कृते भणितभङ्गी। अत्रावधातव्यम्।**
- 'दुःशासनाय सुबहून् प्रेषयामास सायकान्' (भा॰भीष्म॰११७.४२)। **प्रास, विससर्ज, मुमोचेति वाऽर्थः।**
- 'रथं श्वेतहयैर्युक्तं प्रेषयामास संयुगे' (भा॰भीष्म॰८४.४७)।** आज, प्राज, अभ्याजेति वार्थः।**
- **'**प्रेषितस्तदैव प्रतिपद्येत' (आप॰ध॰१.७.२५)। **प्रेषितः शिष्टो भवत्याज्ञप्तो वा।**
- 'तथा प्रचक्रुस्तत्सर्वं राज्ञा यत्प्रेषितं तदा' (रा॰१.११.२५)। **प्रेषितं प्रैषः। राज्ञा यदादिष्टं तत्सर्वं कर्तुमारेभिर इत्यर्थः।**
- 'तमिष्टिभिः प्रैषमैच्छन्' (ऐ॰ब्रा॰१.२)। **प्रैषमन्वेष्टुम् इत्याह।** **तुमर्थे णमुल्। अन्वर्थे प्रशब्दः।**
- 'इषिता दैव्या होतारो भद्रवाच्याय प्रेषितो मानुषः (होता) सूक्तवाकाय' (श॰ब्रा॰१.९.१.१)। **प्रेषितः केतितो निमन्त्रित उच्यते।**
- नैते जातु निवर्तेरन् प्रेषिता हस्तिसादिभिः (भा॰द्रोण॰ ११२.१८)। **प्रेषिताः प्राजिताः।**

### ईक्ष्
- ईक्ष् (ईक्ष-दर्शने)।
- 'तथा नोद्धृतसाराणि प्रेक्षते चाप्रदाय च' (भा॰अनु॰१०४.९०)।** प्रेक्षते (=प्रेक्षमाणाय) =याचकाय। याचको हि दातृमुखप्रेक्षी भवतीति प्रपूर्व इक्षतिर्यात्रामाह।**
- 'प्रेक्षाकारी याति पदं मुक्तमपायैः' (कि॰१८.२८)। **प्रेक्षा बुद्धिः, तया करोति तच्छीलः।**
- 'प्रेक्षापूर्वं मया द्यूतमिदमासीदुपेक्षितम्' (भा॰सभा॰७३.१४)। **नाट्यशालाऽपि प्रेक्षागारं प्रक्षागृहं वोच्यते। अत्र प्रेक्षा दृश्य भवति।**
- 'यत्र धर्मो ह्यधर्मण सत्यं यत्रानृतेन च। हन्यते प्रेक्षमाणानां हतास्तत्र सभासदः' (मनु॰८.१४)॥** प्रेक्षमाणानां प्रत्यक्षमीक्षमाणानाम्।**
- 'गर्हये पाण्डवांस्त्वेव युधि श्रेष्ठान् महाबलान्। ये क्लिश्यमानां प्रेक्षन्ते धर्मपत्नीम्' (भा॰वन॰१२.६६)॥ **प्रेक्षन्तेऽविरुन्धाना अगर्हयन्तो वा पश्यन्तीत्यर्थः। प्रसन्नाः सन्त ईक्षन्त इति वाऽर्थः। **

### ईर्
- ईर् (ईर-गतौ कम्पने च)।
- 'पशवो वै पूषा। त एतस्य प्रसवे प्रेरते' (श॰ब्रा॰९.२.३.१२)। **प्रसवोऽभ्यनुज्ञानम्।** **अभ्यनुज्ञाताः सन्तः प्रचरन्तीत्यर्थः।**
- 'यस्य ते विश्वा भुवनानि केतुना प्र चेरते नि च विशन्ते अक्तुभिः' (ऋ॰१०.३७.९)। **केतुना च प्रेरते गतिमन्ति भवन्ति प्रचरन्ति सञ्चरन्तीत्यर्थः। निविशन्ते=उपरमन्ति, निश्चलानि भवन्ति।**
- 'निशितायां (=निशायाम्) निर्वपेन्निशितायां हि रक्षांसि प्रेरते (=पर्यटन्ति)' (तै॰स॰२.२.२)।
- 'त्वय्युदिते प्रेरते चित्रभानो' (अथर्व॰४.२५\३)। **प्रेरते स्वे स्वे कर्मणि प्रवर्तन्ते।**
- 'किमुद्दिश्य काश्यपेन मत्सकाशमृषयः प्रेरिताः स्युः' (शा॰४)। **प्रेरिताः विसृष्टाः।**
- 'आत्मानमपि च क्रुद्धः प्रेरयेद् यमसादनम्' (भा॰वन॰२९.६)। **अनन्तरोदित एवार्थः।**
- 'मुहूर्तं प्रेरितवती गमनागमनश्रमम्' (वृ॰श्लो॰सं॰५.१५५)। **श्रमं विनीतवती विगमितवतीत्यर्थः। **

### उक्ष्
- उक्ष् (उक्ष-सेचने)।
- 'यदिष्टरूपरसगन्धस्पर्शं प्रोक्षितम्' (वै॰सू॰६.२.५)। **यज्ञियेन जलेन प्रसिच्य संस्कृतमित्यर्थः।**
- 'उत्तानेनैव हस्तेन प्रोक्षणं समुदाहृतम्। न्यञ्चताऽभ्युक्षणं प्रोक्तं तिरश्चाऽवोक्षणं मतम्' (गृ॰सं॰भाष्ये १.१०३)॥
- 'प्रोक्षिताऽभ्युक्षिताः सौम्याः' (भा॰अनु॰९८.३४)। **उक्तोऽर्थः**।
- 'तं यज्ञं बर्हिषि प्रौक्षन्' (ऋ॰१०.९०.७)। त्रिरेवाग्निं प्रोक्षति त्रिः पर्युक्षति (कौ॰सू॰)।

### उञ्छ्
- उञ्छ् (उछि-उञ्छे)।
- 'उञ्छः कणश आदानमिति' वैजयन्त्यां यादवः।
- 'लिखितमपि ललाटे प्रोञ्छितुं कः समर्थः' (हित॰१.२१)। **प्रमाजितुमित्यर्थः।**

### ऊर्णु
- ऊर्णु (ऊर्णुञ्-आच्छादने)
- 'वाससा प्रोर्णुवन्ति' (ऐ॰ब्रा॰१.३)। **अविशिष्टो धात्वर्थः।**

### ऊह्
- ऊह् (ऊह्-वितर्के)।
- 'प्राणाय त्वेति प्राचीमुपलां प्रोहति' (अाप॰शरु॰१.६.२१.६)। **प्रोहति प्रापयतीत्यर्थान्तरम्।**
- 'वाजस्य मा प्रसवेन प्रोहामि' (वा॰सं॰२.१५)।** वाजस्य पुरोडाशादेरभ्यनुज्ञयाऽऽत्मानं प्रेरयामीत्यर्थः।**
- अत्र महीधर इत्थमाह—** यद्यप्यूहतिर्वितर्कार्थस्तथाऽप्युपसर्गवशादुत्साहार्थः।**
- 'कृष्णाजिने प्रोहति (पिष्टानि)' (का॰श्रौ॰२.५.७)। **प्रोहति प्रक्षिपतीत्यर्थः।**
- 'येन पूषा बृहस्पतेरिति त्रिः प्राञ्चं प्रोहति' (गो॰गृ॰२.९.१६)। **प्रोहति सवितर्कं पश्यतीति सत्यव्रतः। प्रोहति प्रेरयति क्षुरमिति तु मुकुन्दशर्मा। **

### ऋ
- ऋ (ऋ-गतिप्रापणयोः)।
- 'प्र वां रथो मनोजवा इयर्ति' (ऋ॰७.६८.३)। **प्रेयर्ति =प्रकर्षेणैति।**
- 'श्रीणामुदारो धरुणो रयीणां मनीषाणां प्रार्पणः सोमगोपाः' (ऋ॰१०.४५.५)। **प्रार्पणः प्रेरकः। अर्तेर्ण्यन्तस्य प्रयोगः।**
- 'देवो वः सविता प्रार्पयतु श्रेष्ठतमाय कर्मणे' (वा॰सं॰१.१)।

### कथ्
- कथ् (कथ-वाक्यप्रबन्धे)।
- 'यावन्निःश्रेयसं वाक्यं किञ्चित् प्रकथयाम्यहम्' (रा॰५.१.९३)। **प्रकथयाम्युच्चारयामीत्यर्थः।** **अत्र प्रशब्दः सङ्कोचे परिच्छेदे वर्तते।** **धात्वर्थं वाक्यप्रबन्धमुक्तिमात्रे पर्यवसाययति।**

### कम्
- कम् (कमु-कान्तौ)।
- 'न भाभूपूकमिगमिप्यायिवेपाम्' (पा॰८.४.३४) इति सूत्रे प्रकमनम् इति काशिकायामुदाहरणम्। **तदिदं प्रपूर्वोऽस्य प्रयोगो व्यवहारं नातिपततीति वेदयति।**

### कम्प्
- कम्प् (कपि-चलने)।
- 'प्राकम्पत महाशैलः' (भा॰वन॰१६०.१६)।** बलवद् विधुतोऽभवत्, बलात् क्षुभितोऽजायतेत्यर्थः। **

### कल्
- कल् (कल-शब्दसङ्ख्यानयोः, कल-विलक्षेपे, कल-गतौ सङ्ख्याने च)।
- 'ध्रुवस्य पुत्रो भगवान् कालो लोकप्रकालनः' (हरि॰१.३.३९)। **प्रशब्दः प्रकर्षे। प्रकलयति साधु सञ्चष्टे आयुरिति कालः। स एव लोकप्रकालनः।**
- 'प्रवृद्धमारुज्य महीप्ररोहम्। प्रकालयन्नेव स पार्थिवौघान् क्रुद्धोऽन्तकः प्राणभृतो यथैव' (भा॰आदि॰१९३.५)। **प्रकालयन् प्रणुदन्नित्यर्थः।**
- 'प्रकाल्यमानस्तेनायं शूलहस्तेन रक्षसा। अग्न्यगारं प्रति द्वारि मया दोर्भ्यां निवारितः' (भा॰वन॰१३७.७)॥ **उक्तोऽर्थः**।
- 'तं प्रकालयैता गा ब्रह्मबन्ध इत्यब्रवीत्' (छां॰उ॰१८.२)। **इह प्रकालनं प्राजनं भवति।**

### कश्
- कश् (कश-गतिशासनयोः)।
- प्रकश इत्याथर्वणे (९.१.२१) पठ्यते। द्यौः कशा विद्युत्प्रकशः। **तत्र कशप्रहार इत्यर्थः।**

### काश्
- काश् (काशृ-दीप्तौ)।
- 'सनिःश्वास इवादर्शश्चन्द्रमा न प्रकाशते' (रा॰३.२२.१३)।** व्यक्तिं न याति, विस्पष्टं नेक्ष्यत इत्यर्थः।**
- 'तावुभौ स्म प्रकाशेते पुष्पिताविव किंशुकौ'।** किंशुकवत् प्रतीयेते इत्याह।**
- 'तस्यैते कथिता ह्यर्थाः प्रकाशन्ते महात्मनः' (श्वे॰उ॰६.२३)।** व्यक्ता दृश्या भवन्तीत्याह।**
- 'द्वारिणं तापसा ऊचू राजानं च प्रकाशय' (भा॰आदि॰१२६.१०)। आगतान्नो निवेदयेत्यर्थः।
- 'कदाचित्कुपितं मित्रं सर्वदोषं प्रकाशयेत्' (चाणक्य॰)। **गुह्यं सर्वदोषं परस्मै कथयेदित्यर्थः। **

### काङ्क्ष्
- काङ्क्ष (काक्षि-काङ्क्षायाम्)।
- 'अन्नपानं प्रकाङ्क्षति' (सुश्रुत॰१.५२.६)। **विशेषेणेच्छति।** **वर्धेते अस्याशनायापिपासे इत्यर्थः।**
- 'यथा मृगपतिर्नित्यं प्रकाङ्क्षति वनौकसः' (भा॰शां॰११६.२३)।

### कुप्
- कुप् (कुप-क्रोधे)।
- **प्रकृतिप्रकोपः प्रजानां राजविद्रोहो भवति। वातपित्तादिप्रकोपो वातादेः शरीरस्थस्याटोपो भवति।**

### कृ
- कृ (डुकृञ्-करणे)।
- 'किं देवदत्तः प्रपचति आहोस्वित्प्रकरोति' (सू॰का॰८.१.४४)।
- 'यत्त्वा क्रुद्धाः प्रचक्रुर्मन्युना पुरुषे मृते (अथर्व॰१२.२.५)। **प्रकरोतिरिह हिसायां वर्तते। प्रचक्रुर्जघ्नुरपाचक्रुरिति वार्थः।**
- 'प्रकुर्वीमहि गां सम्यक्' (हरि॰१.२१.११)। **हिंसया साधयेमहीति **नीलकण्ठः।
- 'कथं हि भीष्मात्प्रथितः पृथिव्यां भयं त्वमद्य प्रकरोपि वीर (भा॰भीष्म॰८५.२५)। **प्रकरोषि=अनुभवसि, संवेत्सि।**
- 'जानन्नपि नरो दैवात्प्रकरोति विगर्हितम्' (पञ्चत॰४.३५)। **प्रकरोति=करोति=आचरति। **प्रकुर्वते
- 'वारिदरोधनिर्गताः परस्परालापमिवामला दिशः' (कि॰४.३०)। **इहापि प्रकरोतिः करोतेरेवार्थमाह निर्विशेषम्।**
- 'कामद्वेषसमायुक्तो मोहात्प्रकुरुते भवान्' (भा॰उ॰१६८.१८)। **भेदं कुरुत इत्यर्थः। प्रकारो भेदो भवति (सादृश्यं च)।**

**- **'या बुद्धेर्न विधेयतां प्रकुरुते' (तन्त्रा॰१.१३.१४५)। **प्रकुरुते साधयतीत्यनर्थान्तरम्।**
- 'स मन्त्रिणः प्रकुर्वीत प्राज्ञान्मौलान् स्थिराञ्शुचीन्' (याज्ञ॰१.३१२)।** विनियुञ्जीत, अधिकुर्यादित्यर्थः। प्रकुर्यादायकर्मान्तव्ययकर्मसु चोद्यतान्। अनन्तरोदीरितोऽर्थः।**
- 'यदि विधिरेवमपूर्वमर्थं प्रकरिष्यति' (मी॰शा॰भा॰४.२.२४)। **प्रकरिष्यति=अधिकरिष्यति, प्रस्तोष्यति।** एतानि पञ्च रूपाणि विधिवत् क्रियन्ताम्। **साध्यन्तां निष्पाद्यन्ताम्।**
- तदेतत्ते कपूयचरितं प्रकरोति लज्जाम्। **प्रकरोति जनयति।**
- 'न ह्येतदेकं वाक्यं (अथातो धर्मजिज्ञासेति) पुरस्ताच्च वेदाध्ययनाद् धर्मजिज्ञासां प्रतिषेधिष्यति परस्ताच्चानन्तर्यं प्रकरिष्यति (मी॰शा॰भा॰१.१.१.१)। **प्रकरिष्यति विधास्यति।**
- 'तदिन्द्र प्रेव वीर्य चकर्थ' (ऋ॰१.१०३.७)। **प्रचकर्थ=आविश्चकर्थ, निरुवहिथेति वाऽर्थः।**
- 'पुण्यशीलं नरं प्राप्य किं दैवं प्रकरिष्यति' (भा॰अनु॰६.२९)। **कर्तुं प्रभविष्यति।**
- इत्येवमादिभिः कारणैः परस्त्रियमपि प्रकुर्वीत (कामसू॰)। **प्रकुर्वीत=अधिगच्छेत्तस्यां सहसा प्रवर्तेत।**
- 'या तु कन्यां प्रकुर्यात्स्त्री' (मनु॰८.३७०)। **दूषयेत्, अवमानयेत्, वेश्यावृत्तिं प्रति प्रेरयेत्।**
- 'विष्णु प्रकुरुते' (भट्टि॰८.१८)। **मूर्धनि कुरुते, पूजयतीत्यर्थः।** **गाथाः प्रकुरुते=प्रकथयति। अत्रार्थे करोतेर्नित्यमात्मनेपदम्।**
- 'एतानि हि यज्ञे प्रतमामिव क्रियन्ते' (ऐ॰ब्रा॰१.९)। **प्रक्रियन्तेतमाम्=बहुलं प्रयुज्यन्ते।**
- 'न किञ्चन कर्म कुर्युर्न प्रकुर्वीरन्' (पा॰गृ॰३.१०)।** न कारयेयुरित्यर्थः। नेतरेण क्रियां प्रयोजयेयुः।**
- 'यथा दारान् प्रकुर्यात्स पुत्रानुत्पादयेद् यथा' (भा॰आदि॰४५.३२)। **अत्र प्रपूर्वोऽपि करोतिः परिग्रहे वर्तते न सहसा प्रवृत्तौ साहसिक्ये।**
- 'उत प्रकृणुते युधा गाः' (ऋ॰४.१७.१०)। **विजित्य वशे कुरुते इत्यर्थः।**
- 'प्रचाके सहसा सहः' (ऋ॰८.४.५)। **बलेन बलं जिगायेत्यर्थः।**
- 'प्र हि त्वा पूषन्नजिरं नयाम निस्तोमेभिः कृण्व ऋणवो यथा मृधः' (ऋ॰१.१३८.२)। **प्रकृण्वः=इतोऽभिमुखं कुर्वः, इत आवर्तयावः।**
- 'शतं प्रकुरुते' (पा॰१.३.३२ का॰)।** धर्मार्थं शतं विनियुङ्क्त इत्यर्थः। अत्रार्थे करोतेरात्मनेपदं नियतम्।**
- 'पार्श्वतः करणं प्राज्ञो विष्टम्भित्वा प्रकारयेत्' (भा॰शां॰१४२.९)। **पश्चात्करणीयं विशिष्टमधिकं कुर्यादित्यर्थः। अत्र प्रशब्दो वैशिष्ट्यमाधिक्यमाह।** द्वौ नञौ प्रकृतार्थं गमयतः। **प्रक्रान्तमप्रतिषिद्धमर्थमाहतुरित्यर्थः।**
- पुनर्वररुचिस्तस्मै प्रकृतार्थमवर्णयत् (कथा॰)। **अनन्तरोदित एवार्थः।**
- 'हित्वाभिषेकं प्रकृतं प्रजाभिः' (भट्टि॰३.३६)। **प्रकृतम्=प्रस्तुतम्=प्रारब्धम्।**
- 'तत्प्रकृतवचने मयट्' (पा॰५.४.२१)।** प्राचुर्येण प्रस्तुतं प्रकृतम्।**
- 'प्रियेभ्यः प्रकृतं साधु को नु स्वन्ततरो मम' (भा॰शल्य॰६४.२३)। **प्रकृतमुपकृतम्।**
- 'अर्पितप्रकृतकान्तिभिर्मुखैः' (रघु॰१९.१०)। **व्यञ्जितस्वाभाविकरागैरित्यर्थः।**
- 'अनुष्ठास्यति रामस्य सीता प्रकृतमासनम्' (रा॰२.३७.२३)। **प्रकृतं प्रस्तुतमिति रामष्टीकाकारः।**
- 'प्रकृत्याऽन्नं यथाशक्ति भोजयेत् सह भार्यया' (मनु॰३.११३)। **प्रकृत्य=साधयित्वा, पक्त्वा।**
- 'तेन नष्टेषु वेदेषु प्रक्रियासु मखेषु च' (हरि॰१.४१.१०५)। **प्रक्रियासु=अनुष्ठानप्रकारेषु।**
- 'शूराय च सपुत्राय नृपतिः प्रक्रियां ददौ' (राजत॰५.४२)। **प्रक्रिया=राजलक्ष्माणि=छत्रचामरादीनि।**
- 'नोच्छ्रितं सहते कश्चित् प्रक्रिया वैरकारिका' (शां॰१११.५९)।
- 'प्रक्रिया समुन्नयनमन्यापेक्षयाऽभ्यधिकः वा। अकस्मात्प्रक्रिया नृणाम् अकस्माच्चापकर्षणम्' (भा॰शां॰१११.८८)। **प्रक्रिया समुन्नतिरारूढिः।**
- 'भोः पश्य दयितापत्ये दुहितुः प्रक्रियामिति' (वृ॰श्लो॰सं॰५.२४३)। **प्रक्रिया=प्रकर्म=परदाराभिमर्शः।**
- 'स्थेम्ने न्वेवाथो कर्मणः प्रकृततायै' (श॰ब्रा॰६.५.४.१)। **प्रकृतता प्रवृद्धिः।**
- 'स्त्री प्रकृता सकामा समाना द्वादशपणं दण्डं दद्यात्' (कौ॰अ॰४.८९)। **प्रकृता दूषिता पारदारिकेण। **'सवर्णामप्राप्तफलां कन्यां प्रकुर्वतो हस्तवधश्चतुश्शतो वा दण्डः' (कौ॰अ॰४.८९)। -

'कुलभार्यां प्रकुर्वाणमहं द्रष्टुं दशाननम्' (भट्टि॰८.१९)।** भार्यायां सहसा प्रवर्तमानं परामृशन्तम्।**
- 'उपकुर्वन्तमत्यर्थं प्रकुर्वाणोऽनुजीविवत्' (भट्टि॰८.१८)। **प्रकुर्वाणः सेवमानः।**
- 'स्वजातिगुणसम्पन्नाः स्वेषु कर्मसु संस्थिताः। प्रकर्तव्या ह्यमात्यास्तु नास्थाने प्रक्रिया क्षमा' (भा॰शां॰११९.३)॥ **प्रकर्तव्या नियोक्तव्याः। प्रक्रिया नियोगः।**
- 'तत्र ये पुण्यकृतस्तेषां प्रकृतयः पराज्वलन्त्य उपलभ्यन्ते' (आप॰ध॰२.२४)। **प्रकृतयः शरीराणि।** **भोजप्रबन्धे प्रकृतिशब्दो भिषक्कृते भेषजनिर्देशे व्यवहृतः।**
- 'नार्थानां प्रकृतिं वेत्सि' (भा॰वि॰४९.१)। **मूलकारणं प्रधानोपायम्, प्राप्तिकारणमिति नीलकण्ठः। -**
- 'उष्णत्वमग्न्यातपसम्प्रयोगाच्छैत्यं हि यत्सा प्रकृतिर्जलस्य' (रघु॰५.५४)।
- 'मरणं प्रकृतिः शरीरिणां विकृतिर्जीवितमुच्यते बुधैः' (रघु॰८.८.७)॥ **प्रकृतिः संसिद्धिः स्वभावः।**
- 'प्रकृतिः खलु सा महीयसः सहते नान्यसमुन्नतिं यया (कि॰२.२१)। **उक्तोऽर्थः**।
- 'महानुभावप्रकृतिः' (मालती॰१)। प्र**कृतिराकृतिः सन्निवेशः संस्थानम्।**
- 'गोपालप्रकृतिरार्यकोऽस्मि' (मृच्छ॰७)। **गोपालवंशजः, गोपालान्वयज इत्यर्थः।**
- 'प्रक्रियेयं न ते युक्ता बहिस्त्वं क्षत्रधर्मतः' (भा॰आश्व॰७९.३)। **प्रक्रिया वृत्तिर्व्यवहार आचारसरणिरिहोक्ता। **युक्तं चेदम्। बभ्रुवाहनोऽर्जुनं पितरं नायोधयत् प्रत्युत ब्राह्मणार्थपुरःसरस्तम्प्रति विनयेन निर्ययौ। एवं स्थितेऽर्जनस्तं तर्जयामास प्रक्रियेयं नेत्यादि चाभ्युवाच।
- 'प्रकर्ता कलहानां च नित्यं च कलहप्रियः' (भा॰शल्य॰५४.२०)। **प्रकर्ता प्रवर्तयिता जनयिता प्रयोजक इहोक्तः।**
- 'प्रकृते कर्मन् विष्यति (ग्रन्थिम्)' (श॰ब्रा॰३.६.१.२५)। **प्रकृते सिद्धे (समाप्ते)।**

### कृत्
- कृत् (कृती-छेदने)।
- बालान् (अथर्व॰१२.४.७)। स्वधितिना (=क्षुरेण) प्रकृत्य (कौ॰सू॰४४)। **अल्पशः कर्तित्वेत्यर्थः।**
- 'गृह्णीत बध्नीत प्रकर्ततेमं पचाम खादाम च भीमसेनम्' (भा॰वन॰१५४.१६)। **प्रकर्तत=प्रकृन्तत=खण्डशः कुरुत।**

### कृष्
- कृष् (कृष=विलेखने)।
- 'सत्कुलीनश्च शूरश्च यश्च सेनां प्रकर्षति' (भा॰आदि॰१३६.३५)।** प्रकर्षति नयति प्रणयतीति वा।** सेनानीर्भवतीत्यर्थः।
- 'तस्मात्त्वं पुरुषव्याघ्र प्रकर्षैतां महाचमूम्' (भा॰कर्ण॰१०.३५)। **उक्तोऽर्थः**।
- 'स्थानादपीन्दुः कुपितः प्रकर्षेत्' (रा॰३.४३.४२)। **आकृष्याधः पातयेदित्यर्थः।**
- 'एकं तु मम दीनस्य मनो भूयः प्रकर्षति। यदस्याहं प्रियाख्याने न करोमि सदृक प्रियम्' (रा॰५.७०.११)। **मनः प्रकर्षति मनः कदर्थयति चेतस्तुदतीत्यर्थः।**
- 'पश्चात् दर्भानास्तीर्य दक्षिणतः प्राची प्रकर्षेदुत्तरतश्च (खा॰गृ॰१.२.९)। **वस्तारयेदित्याह।**
- 'दशमं पादं प्रथमं प्रकर्षति' (कौ॰सू॰९०)। **अग्रतः प्रसारयति।**
- स तैः प्रकृष्यताकृष्यत च (रा॰५.६१.१९)।** अग्रतोऽकृष्यतेत्याह।**
- 'वेगेन महता नावं प्राकर्षल्लवरणाम्भसि' (भा॰वन॰१८७.४२)। **अग्रेऽवाहयदित्यर्थः।**
- गाण्डीवं च प्रकर्षतः। **प्रकर्षणं धनुरारोपणं भवति।**
- 'आयुः प्रकर्षो भोगाश्च लभ्यन्ते तपसा विभो' (भा॰अनु॰५७.८)। **आयुः प्रकर्ष आयुषो दैर्घ्यम्।**
- 'वपुः प्रकर्षादजयद् गुरुं रघुः' (रघु॰३.३४)। **वपुःप्रकर्षो वपुषः सौष्ठवम्, गुणवत्तरत्वम्।**
- 'वर्णप्रकर्षे सति कर्णिकारं दुनोति निर्गन्धतया स्म चेतः' (कु॰३.२८)। **वर्णप्रकर्षः=वर्णस्यानुत्तमत्वम्।**
- 'प्रकर्षगतेन शोकसन्तानेन' (उत्तर॰३)। **प्रकर्षो वृद्धिः।**
- 'प्रकर्षतन्त्रा हि रणे जयश्रीः' (कि॰३.१७)। **प्रकर्षो गुणैर्ज्यायस्त्वम्।**
- 'प्रकर्षणाकर्षणयोरभ्याकर्षविकर्षणैः' (भा॰आदि॰१९०.२५-२६)। **प्रकर्षणं दूरे नोदनमिति नीलकण्ठः।**
- 'गत्वा प्रकृष्टमध्वानम्' (१२.८२)। **प्रकृष्टं दीर्घम्।**
- 'यदा प्रकृष्टा मन्येत सर्वास्तु प्रकृतीर्भृशम्' (मनु॰७.१७०)। **प्रकृष्टा उत्कर्षं गताः, समृद्धिमतीर्बलवतीर्वेति पर्यवसितोऽर्थः।**

### कॄ
- कॄ (कॄ-विक्षेपे)।
- 'तानग्नौ प्रकिरेयुः' (श॰ब्रा॰४.४.३.१२)। **प्रक्षिपेयुरित्यर्थः।**
- 'अश्मनस्त्रींस्त्रीन् प्रकिरति' (श॰ब्रा॰४.८.४.३)।
- 'हिरण्यं च सुवर्णं च वासांसि विविधानि च। प्रकिरन्तो जना मार्गे नृपतेरग्रतो ययुः' (रा॰२.७६.१५)।
- 'नाराजके जनपदे बीजमुष्टिः प्रकीर्यते' (रा॰२.६७.९)। **अत्रोदाहृतिषु सर्वत्र प्रशब्दो विशब्दो द्रष्टव्यः। बीजमुष्टिः प्रकीर्यत इति बीजवापमाह।**
- 'कामसञ्जननार्थाय ऋषिपुत्रस्य धीमतः। सर्वतः प्रकिरन्ति स्म ललमाना वराङ्गनाः' (रा॰१.९.१९)॥ **प्रकिरन्ति=वल्गन्ति=नृत्यन्ति।**
- 'विप्रकीर्णं क्वचिच्छत्रं प्रकीर्णकमपि क्वचित्' (शि॰भा॰२१.५४)। चामरं तु प्रकीर्णकमित्यमरः।
- 'बह्वपि स्वेच्छया कामं प्रकीर्णमभिधीयते' (शिशु॰२.७३)। **प्रकीर्णमसम्बद्धमुच्यते। प्रकीर्णा वाक्=व्यामुग्धं वचः।**
- 'प्रकीर्णाम्बरमूर्धजः' (भा॰वन॰२१.२४)। **पर्याकुलकेशी अव्यवस्थितवासाश्च।**
- 'प्रकीर्णः पुष्पाणां हरिचरणयोरञ्जलिरयम्' (वेणी०)। **नानापुष्पप्रचयरचित इत्यर्थः।**
- प्रकीर्णमैथुनम् (भा॰अनु॰१४५.५३ )। **सङ्कीर्णवर्णयोर्मिथुनीभावः।**

### कॄत्
- कॄत् (कॄत-संशब्दने)।
- 'प्रकीर्तितं व्यासमहर्षिणा च' (हरि॰१.१.५)। **प्रकीर्तितं व्याहृतम्।**

### क्लृप्
- क्लृप् (कृपू-सामर्थ्ये)।
- 'प्र णोऽवनिर्देवकृता दिवा नक्तं च कल्पताम्' (अथर्व॰५.७.३)। **अवनिर्नदी। जातावेकवचनम्। प्रकम्पतां प्रवर्ततां प्रवर्धताम् इत्यर्थः। धात्वर्थ एव प्रशब्देन द्योत्यते।**
- 'कृतार्थोऽहं गमिष्यामि तव चार्थः प्रकल्पते' (रा॰२.३१.२४)। **प्रकल्पते सिध्यति पुरा।**
- 'हस्तकाष्ठे पुरोडाशमवदातुं प्रकल्पतः' (का॰श्रौ॰१.२.३ सूत्रे टीका)। **अवदानार्हे भवत इत्यर्थः। अत्रापि प्रक्लृपिः सामर्थ्यान्नातिरिक्तमाचष्टे।**
- 'पथि यस्तं प्रकल्पयेत्' (भा॰अनु॰४९.२०)। **प्रकल्पयेदिति सङ्गृह्णीतेत्यर्थः।**
- 'मृत्पात्रस्य क्रियायां हि दण्डचक्रादयो यथा। कारणत्वे प्रकल्प्यन्ते' (भा॰अनु॰१.३८)। **प्रकल्प्यन्ते=निर्धार्यन्ते।**

** **-'एवं शिवं हैवैनमुपस्पृशन्ति ह हैवैनं कल्पयन्ति' (श॰ब्रा॰१२.५.२.८)। **कल्पयन्ति=अग्रे प्रतिष्ठापयन्ति=अभ्यर्चन्ति।**
- 'प्रकल्पयंश्चन्द्रमा यान्येति (नक्षत्राणि)......अष्टाविंशानि...सहयोगं भजन्तु मे (अथर्व॰१९.८.१-२)। नक्षत्राणां सहायभावमुपयन्नित्यर्थो भाति।
- 'प्रक्लृप्तं हैवास्य स्त्री विजायते' (श॰ब्रा॰१.३.३.६)। **प्रक्लृप्तं सुखमनायासं प्रसूयत इत्यर्थः।**
- द्वारि द्वारि च पौराणां पुष्पभङ्गः प्रकल्पितः। बद्धः,** आसक्तः**।
- 'अश्रु प्रकल्पितम्' (अमरु॰७३)। **नयनसलिलमुक्तमित्याह।** 'यास्तु मातरः पूर्वं लोकस्यास्य प्रकल्पिताः' (भा॰वन॰)। **प्रकल्पिताः=नियतीकृताः स्थापिताः।**
- 'न त्वां मन्ये मानुषं देवसत्त्वं... न ते तुल्यो विद्यते वाक्प्रकल्पे' (भा॰वन॰१३३.३०)। **वाक्प्रकल्पः प्रकृष्टः संलापः।**

### क्रन्द्
- क्रन्द् (क्रदि-आह्वाने रोदने च)।
- **प्रक्रन्दतिरुच्चैरावाहने वर्तते। तथा चर्ग्वेदे प्रयोगः।** 'प्र वः स्प ळ् क्रन्' (५.५९.१)।

### क्रम्
- क्रम् (क्रमु-पादविक्षेपे)।
- 'प्र सोमासः पवमानासो अक्रमुः' (ऋ॰९.३१.१)। **प्राक्रमुः (=प्राक्रमिषुः)=प्राभवन् =प्रास्यन्दन्त।**

** **-'प्राक्रमिषमुपसामग्रियेव' (ऋ॰१०.९५.२)** प्राक्रमिषम् = प्रागाम्।**
- 'प्र सप्त सप्त त्रेधा हि चक्रमुः' (आपः) (ऋ॰१०.७५.१)। **प्रसस्यन्दिर इत्यर्थः।**
- 'प्रक्रम त्वं महार्णवम्' (रा॰५.३.७३)। **विक्रमणेन पारयेत्यर्थः।**
- 'यथापरः प्रक्रमते परेषु तथापरे प्रक्रमन्ते परस्मिन्' (भा॰अनु॰११३.१०)। **प्रक्रमन्ते प्रक्रामन्ति व्यवहरन्ति=आचरन्ति।**
- 'तस्मात् प्राङ् प्रक्रामति त्रीन् विक्रमान्' (श॰ब्रा॰३.५.१.१)। **अग्रे प्रसरतीत्यर्थः।**
- 'दग्धान्रथान्महाबाहू रौक्मिणेयः प्रचक्रमे' (हरि॰२.७३.४९)। **अतिचक्रामेत्यर्थः।**
- 'को वा किं वा प्रक्रमते हरिश्रेष्ठो महाबलः' (रा॰५.१.३४)। **प्रारभते, कर्तुमुद्युङ्क्त इत्यर्थः।**
- 'सभां प्रचक्रमे कर्तुम्' (भा॰)। **'प्रचक्रमे निधानाय (=निधातुम्)**।
- शस्त्राणां भरतर्षभ' (भा॰वि॰५.१७)। **प्रचक्रमे=प्रववृते।**
- प्रचक्रमे च प्रतिवक्तुमुत्तरम् (रघु॰३.४७)। **उक्तोऽर्थः।**
- 'उदीराणा उतासीनास्तिष्ठन्तः प्रक्रामन्तः' (अथर्व॰१२.१.२८)। **प्रक्रामन्तः=अग्रे क्रामन्तः।** **प्रक्रामति आगच्छतीति प्रोपाभ्यां समर्थाभ्याम् इति सूत्रे माधवीयधातुवृत्तौ।**

### क्रीड्
- कीड् (क्रीड्-विहारे)।
- 'यद् दिद्यवः पृतनासु प्रक्रीडान्' (ऋ॰४.४१.११)। **प्रक्रीडन्ति विहरन्ति, खेलन्ति।**
- यैरिन्द्रः प्रक्रीडते पद्घोषैश्छायया सह (अथर्व॰५.२१.८)। **आत्मानं विनोदयतीत्यर्थः।**
- 'प्रक्रीडितुं सिंहशिशुं बलात्कारेण कर्षति (शा॰७)।

### क्रुश्
- क्रुश् (क्रुश-आह्वाने रोदने च)।
- 'प्राक्रोशन् भैरवं शिवाः' (भा॰सभा॰)। **प्रकृष्टमवाश्यन्तेत्यर्थः। उच्चैररुवन्।**
- प्रचुक्रुशुर्महात्मानो हृष्टरूपाः (रा॰४.२५.३५)। **उक्तोऽर्थः।**
- 'प्राक्रोशदुच्चैः सन्त्रस्ता महाराजेति नैषधम्' (भा॰वन॰६३.२)। **अाह्वयदित्यर्थः।**

### क्षर्
- क्षर् (क्षर-ईषच्चलने)।
- 'प्रास्य धारा अक्षरन्' (ऋ॰९.२९.१ )। **प्रावहन्नित्यर्थः। प्रक्षर इति वाजिनो वारणस्य वा लोहमयः कवचो भवतीत्याभिधानिकाः। **

### क्षल्
- क्षल् (क्षल-शौचकर्मणि)।
- 'प्रक्षाल्य पाणी' (श॰ब्रा॰१२.५.२.५)।
- 'प्रक्षालनाद्धि पङ्कस्य दूरादस्पर्शनं वरम्' (हित॰१.१८५)। **उभयत्र प्रशब्देन नार्थः।**

### क्षि
- क्षि (क्षि-क्षये)।
- **लोके प्रायेणाकर्मकोऽयम्। वेदे तु सकर्मको दृष्टः। सकर्मकत्वे दिवादिर्न।**
- 'द्विभागधनमादाय प्रक्षिणात्यवर्त्या' (अथर्व॰१२.२.३-५)।
- 'सपत्नान् प्रक्षिणीहि' (अथर्व॰१०.३.१५)। **नाशयोत्सादयेत्यर्थः।**
- 'उपलप्रक्षिणी नना' (ऋ॰९.११२.३)। **उपलेन पेषणकरीत्यर्थः।** **प्रक्षीणमिदं देवदत्तस्य। इह देवदत्तश्चिक्षाय। अयं देवदत्तक्षयस्य प्रदेश इत्यर्थः। **

### क्षिप्
- क्षिप् (क्षिप-प्रेरणे)।
- 'शरान्दीप्तान् प्रचिक्षेप सुते मम' (भा॰)।
- 'नामेध्यं प्रक्षिपेदग्नौ' (मनु॰४.५३)।
- 'पण्येपु प्रक्षिपन् हीनम्' (याज्ञ॰२.२४५)। **क्रव्येषु निकृष्टं सम्मिश्रयन्नित्यर्थः।**
- 'क्षारं क्षते प्रक्षिपन्' (मृच्छ॰)।
- 'मत्स्यमांसखण्डानि नकुलविवरद्वारात्सर्पकोटरं यावत् प्रक्षिप' (पञ्चत॰) **निधेहीत्यर्थः।**
- नित्यमाम्रेडिते डाचीतिवार्तिकदर्शनात्सूत्रे कैश्चित्प्रक्षिप्तम्' (पा॰६.१.१०० इत्यत्र कैयटः)।
- क्वचिद् ग्रन्थान् प्रक्षिपन्ति क्वचिदन्तरितानपि। कुर्युः क्वचिच्च व्यत्यासं प्रमादात्क्वचिदन्यथा॥ इति महाभारततात्पर्यनिर्णयोपक्रमे मध्वाचार्यः। **अत्र प्रक्षेपो मूलेऽविद्यमानस्य स्वकपोलकल्पितस्य ग्रन्थस्यासङ्ग उच्यते। चरके प्रक्षेपः** क्वथ्यमानायामोषधौ द्रव्यान्तरस्य योगमाह।
- 'चतुष्पथगदायुद्धे' (भा॰आदि॰६८.१२)। अत्र चत्वारः प्रक्षेपविक्षेपपरिक्षेपाभिक्षेपाख्याः पन्थानो यस्य तद्गदायुद्धम्।
- प्रक्षेपो दूरस्थे शत्रौ त्याग इति नीलकण्ठः।

### क्षुद्
- क्षुद् (क्षुदिर्-सम्पेषणे)।
- 'मित्रघ्नस्य प्रचुक्षोद गदयाऽङ्गम्' (भट्टि॰१४.३३)। **सम्पिपेजेत्यर्थः। इह प्रेणनार्थः॥**
- 'स्त्रीवाक्याङ्कुशप्रक्षुण्णा' (पञ्चत॰२.१५०)। **प्रक्षुण्णा=विक्षता। विद्धा वेत्यर्थः।**

### क्षुभ्
- क्षुभ् (क्षुभ-सञ्चलने)।
- **अत्र सञ्चलनेन प्रकृतिविपर्यासो मन्थनं चाभिप्रयते इति व्याख्यातारः। गणत्रयपठित एष धातुः सर्वत्राकर्मकः।**
- 'सागरश्च प्रचुक्षुभे' (रा॰६.७.१५)।
- 'प्राक्षुभन् कुलपर्वताः' (भट्टि॰१५.२५)। **प्रशब्दः प्रकर्षस्य द्योतकः।**

### ख्या
- ख्या (ख्या-प्रकथने, चक्षिङ आदेशो वा)।
- 'प्रेमन्धः (प्र ईम् अन्धः)
- ख्यत्' (ऋ॰८.६८.२)। **अडभावश्छान्दसः।** **लुङि रूपम्। पश्यतीत्यर्थः।**
- 'मन्दं प्रख्यायमानेन रूपेणाप्रतिमेन सा' (भा॰३.६७.८, रा॰५.१८.४)। इदमिदमिति, इदं तदिति वा कथञ्चिदूह्यमानेनेत्यर्थः। न हि पञ्चाला वरणा इति योगः सम्बन्धः प्रख्यायते।
- 'लुब्योगाप्रख्यानात्' (पा०१.२.५४) इति सूत्रे काशिका।
- 'यस्तु देवमनुप्येषु प्रख्यातः सहजैर्गुणैः' (भा॰वन॰४५.७)। **प्रसिद्ध इत्यर्थः।**
- 'चित्तं हि प्रख्याप्रवृत्तिस्थितिशीलत्वात् त्रिगुणम्' (१.२ यो॰सू॰भा॰)।** प्रख्या दर्शनं विवक्षितम्।**
- 'ज्ञानमुत्पद्यते पुंसां क्षयात्पापस्य कर्मणः। यथादर्शतले प्रख्ये पश्यत्यात्मानमात्मना' (भा॰शां॰२०४.८)। **प्रख्ये निःश्वासेन मालिन्येन वाऽनुपहते विशुद्धे।**
- 'तस्यास्तदद्भुतप्रख्यं श्रुत्वा हर्षमुपागतः (रा॰७.८९.७)।
- 'फेनप्रख्यः कथं नाशं मर्त्यलोको न यास्यति' (याज॰३.१०)।
- 'प्रज्ञाचक्षुरवेक्ष्यमाणतिमिरप्रस्याः किलाकीर्तयः (नै॰१२.१०६)। **इह सर्वत्र प्रख्यशब्दः सदृशेऽर्थे वर्तते।**
- 'अद्य चामीकरप्रख्यं प्रवेक्ष्यामि हुताशनम्' (भा॰वन॰७३.११)। **चामीकरप्रख्यं हेमवद् भास्वरम्।**
- 'अप्रख्यातिमियां राजन् सर्वतः पर्वतैश्चितः' (भा॰वन॰२२.१२)। **अप्रख्यातिरदर्शनम्।**

### गण्
- गण् (गण-सङ्ख्याने)।
- 'ततः प्रगणयामासुः कस्य वारोद्य भोजने' (भा॰आदि॰)।

### गम्
- गम् (गम्लृ-गतौ)।
- 'यथोपदिष्टेन पथा महर्षिणा प्रजग्मतुः पञ्चवटीं समाहितौ' (रा॰३.१३.२५)।** प्रजग्मतुः=प्रचक्रमतुः=प्रतस्थाते।**
- **'**तदाश्रमपदं द्रष्टुं प्रजग्मुः' (रा॰१.९.३०)। **प्रजग्मुः=प्रययुः।**
- 'विश्वान्यश्विना युवं प्र धीतान्यगच्छतम्' (ऋ॰८.८.१०)। **प्रागच्छतम्=अधारयतम्।**
- प्रज्ञुः प्रगतजानुक इत्यमरः। **प्रशब्दो विप्रकर्षे।** **प्रगते विप्रकृष्टे विरले विश्लिष्टे जानुनी अष्ठीवन्तौ यस्य सः।**
- 'प्रसम्भ्यां जानुनो ज्ञुः' इति जानुनो ज्ञुरादेशः।

### गर्ज्
- गर्ज् (गर्ज-शब्दे)।

'निरभ्रमेव चाकाशं प्रजगर्ज महास्वनम्' (भा॰आदि॰३०.३६)। **स्तनितुं (स्तनयितुम्)। प्रचक्रमे। प्रशब्द आदिकर्मणि द्रष्टव्यः। **

### गाह्
- गाह् (गाहू-विलोडने)।
- 'अपः प्रगाह्य तिष्ठन्तोऽवभृथेन चरन्ति' (आप॰श्री॰८.२.७२७)। **प्रगाह्य=अन्तः प्रविश्य।**
- 'प्र यः पुरूणि गाहते तक्षद् वनेव शोचिषा (ऋ॰१.१२७.४)। **उभयत्र प्रशब्देन नार्थः। अर्थोपजनाभावात्।**

### गुर्
- गुर् (गुरी-उद्यमने)।
- 'प्र मन्दयुर्मनां गूर्त होता भरते मर्यो मिथूना यजत्रः' (ऋ॰१.१७३.२)। **अत्र प्रपूर्वो गुरतिरुच्चैरभिसम्बोधने वर्तते। प्रगूर्त इति सम्बुद्धिः।**

**-हे उद्गुर्णेन्द्र इति सायणः।**

**-यथा तु संस्कृतशार्मण्यकोषकारौ पश्यतस्तथा प्रगूर्त इति पुरुहूतमाह।**

**-गूर्त इति च्छान्दसं रूपं गूर्ण इति तु भाषायाम्। **

### गॄ
- गॄ (गॄ-शब्दे)।
- 'प्र मित्रे धाम वरुणे गृणान्तः' (ऋ॰१.१५२.५)।** प्रगृणन्त उद्घोषयन्तः संशब्दयन्तः कीर्तयन्त इत्यर्थः।**

### गै
- गै (कै गै-शब्दे)।
- 'प्र व इन्द्राय मादनं गायन' (ऋ॰७.३१.१)। **मदकरैर्गातैः कीर्तयतेत्यर्थः।**
- 'प्र गायत्रा अगामिषुः (ऋ॰८.१.७)। **प्रागासिषुः प्रतिध्वनिता बभूवुः।**
- 'अनाद्यो ह्यमध्यस्तथा चाप्यनन्तः प्रगीतोऽहमीशो विभुः' (भा॰शां॰१४२.९०)। **प्रगीतः प्रकीर्तितः संशब्दितः।**
- 'पुम्भिः स्त्रीभिश्च सङ्घुष्टः प्रगीत इव चाभवद् (गिरिः)' (भा॰आश्व॰५९.८)। **गीतिबहुलः, गानप्रचुर इत्यर्थः।**
- 'यथा मे रुदितैरेवं प्रगीतेव पूरी भवेत्' (रा॰५. २६.३९)। **प्रगीता आक्रोष्टुमारब्धा। प्रशब्द आदिकर्मणि। अनुपचरितो धात्वर्थः।**

### ग्रह्
- ग्रह् (ग्रह-उपादाने)।
- 'अग्निमूर्ध्वं प्राञ्चं प्रगृह्णाति' (श॰ब्रा॰६.४.३.१०)। **धत्त इत्यर्थः।**
- 'स (प्रजापतिः)। आत्मनो वपामुदखिदत्। तामग्नौ प्रागृह्णात्' (तै॰सं॰२.१.१.४)। **प्राक्षिपदित्यर्थः।**
- 'तस्मै देवा एतां धारां प्रागृह्णन्' (श॰ब्रा॰९.३.२.१)। **निरवपन्नित्यर्थः। **'यावन्न चरणौ भ्रातुः... शिरसा प्रग्रहीष्यामि' (रा॰२.९९.७)। **संस्प्रक्ष्यामीत्यर्थः।**
- 'ऋत्विक्पुरोहिताचार्यान् सत्कृत्यानवमन्य च। यदा सम्यक् प्रगृह्णाति स राज्ञो धर्म उच्यते' (भा॰शां॰९१.४३)॥ **प्रगृह्णाति=अनुगृह्णाति=परिगृह्णाति=परिपालयति।**
- 'तेन हि प्रगृह्यन्तां वाजिनः' (शा॰१)। **प्रग्रहेषु गृह्यन्तां संयम्यन्ताम् इत्यर्थः। क्वचित्तेन हि प्रगृह्यन्तामभीषव इति पाठः। इह प्रशब्दोऽनर्थकः।**
- 'क्रियतामस्माकमनुनयप्रग्रहः' ( चारु॰१)। **प्रग्रहः परिग्रहः स्वीकारः।**
- प्रग्रहोपग्रहौ वन्द्याम् इत्यमरः। **प्रग्रह इत्यपराधस्य हेतोः संयत उच्यते। प्रग्रहो वन्दी भवति। वन्दीति पुंव्यक्तावपि स्त्रियाम्।**

**-**'सर्वे कवचप्रग्रहे रताः' (हरि॰)। **कवचबन्धने कचग्रहणे वा लग्नाः**।
- 'साञ्जलिप्रग्रहमेनमुवाच' (अवदा॰जा॰६)। **साञ्जलिबन्धमित्यर्थः। **'केचिदञ्जलिप्रग्रहपुरःसरं मार्गमस्यावृत्य समवातिष्ठन्त' (अवदा॰श्रेष्ठिजा॰)।
- 'ततो जगौ परमं जप्यं साञ्जलिप्रग्रहः प्रभुः (भा॰शां॰३४७.३७)
- 'साञ्जलिप्रग्रहा देवी रौहिणेयमुपस्थिता' (हरि॰२.४१.१६)।
- न हि मुच्यते कश्चित्कथञ्चित्प्रग्रहं गतः। गजो वा महिषो वाऽपि षष्ठे काले नरोत्तम (भा॰वन॰१८०.१६)॥
- 'प्रग्रहो देवदत्तस्य' (पा॰३.३.५२ सू॰काशिका)।** अत्र साञ्जलीत्यादिषूदाहृतिषु सर्वत्र प्रग्रहो बन्धं वक्ति।**
- तुलाप्रग्रहेण प्रचरन्ति वणिजः।** तुलाप्रग्रहस्तुलासूत्रम्**। **धृताः** प्रग्रहाः।
- 'अवतरत्वायुष्मान्' (शा॰१)। **प्रग्रहाः=रश्मयः=अभीषवः=वल्गाः।**
- 'पाञ्चाल्यप्रग्रहो द्रोणं सर्वतः समवारयत्' (भा॰द्रोण॰९.२५)। **पाञ्चाल्यो बन्धनरज्जुर्यस्य स इति नीलकण्ठः।**
- 'स्रुग्बाहमात्री विज्ञेया वृत्तस्तु प्रग्रहस्तयोः' (कर्मप्रदीपे)। **प्रग्रहो दण्डः।**
- 'तामार्यगणसम्पूर्णां भरतप्रग्रहां सभाम्' (रा॰२.८२.१)। **भरतप्रग्रहामिति समस्तमेकं पदमिति संस्कृतशार्मण्यकोषः।** **तथा च भरतः प्रग्रहो नेता नायको यस्यास्तां भरतनायकाम् इत्यर्थः। प्रग्रहशब्दो नेतृवचन इतीहैवाधस्ताद् वक्ष्यते। तिलककारो रामस्तु भरतः प्रग्रहामिति व्यासेन पठति। प्रकृष्टैर्वसिष्ठादिभिग्रहः परिग्रहोऽधिष्ठानं यस्याम् इति क्लिष्टं च कल्पयति। **
- 'असाधुनिग्रहरतः साधूनां प्रग्रहे रतः' (भा॰शां॰२१.१४)। **प्रग्रहे=सङ्ग्रहे। **
- 'अपराधं सहेताल्पं तृप्येदल्पेऽपि चोदये। महोपकारं चाध्यक्षं प्रग्रहेणाभिपूजयेत्' (को॰अ॰२.७.२५)। **प्रग्रहेण=अनुग्रहेण पारितोषिकेरण द्रव्यदानेन। प्रग्रहेण प्रकृष्टग्रहणेन यावज्जीवं परिग्रहेणेति तु गणपतिः।**
- 'को मां प्रियमिवातिथिम्। भोजयिष्यत्यकर्मण्यमप्रग्रहमनायकम्' (रा॰२.३.३३)। **अप्रग्रहं नीवारादिसङ्ग्रहरहितमिति तिलकः।** **यष्टिग्रहणपूर्वकमार्गप्रदर्शकरहितमिति तु कतकः।**
- 'यः प्रग्रहानुग्रहयोर्यथान्यायं विचक्षणः' (रा॰२.६४.३४)।** इह प्रग्रहो निग्रहं नियन्त्रणमाह।**
- 'राजोपजीविनां प्रग्रहप्रदेशभोगपरिहारभक्तवेतनलाभम्' (कौ॰अ॰२.७.२५)। **प्रग्रहः=पूजा। मन्त्रिपुरोहितादीन् प्रति प्रत्युद्गमनबहुमान इति गणपतिः। **'
- मेढीभूतः स्वयं राजन्निग्रहे प्रग्रहे भवान्' (भा॰वन॰१०.१६)। **प्रग्रहोऽनुग्रहः।**
- 'विनिग्रहप्रग्रहयोः प्रवृत्तिर्धर्मोपरोधं न चकार तस्य' (प्रवदा॰मैत्री॰३)। **प्रग्रहो बन्धनम्। अनुग्रह इति कश्चित्।**
- 'निग्रहेण च पापानां साधूनां प्रग्रहेण च' (भा॰शां॰३४९.३४)। **प्रग्रहेण=अनुग्रहेण।**
- 'असतां प्रग्रहो यत्र सतां चैव विमानना। दण्डो दैवकृतस्तत्र मद्यः पतति दारुणः' (कूर्म॰पु॰पूर्व॰१५.२७)। **प्रग्रहः सभाजनं सत्क्रिया स्वागतव्याहारः।**
- 'अतिथिप्रग्रहरतस्तथाभ्यागतपूजकः' (भा॰अनु॰१४२.२७)। **प्रग्रहः सत्कारः।**
- 'धर्मशास्त्रातिगो मूढो दुरामा प्रग्रहं गतः' (भा॰उ॰९२.३)।** प्रग्रहो निर्बन्धः प्रत्यभिनिवेशः।**
- दौष्कुले वा विशेषेण कथञ्चित् प्रग्रहं गताः। बालभावाद् विकुर्वन्ति प्रायशः प्रमदाः शुभे (भा॰वन॰३०३.२६)॥ **प्रग्रहो निर्बन्ध इति नीलकण्ठः।** **प्रग्रहं गताः साध्वाचरिता मित्रवत्सत्कृता इति संस्कृतशार्मण्यकोषः।**
- 'सोऽस्माकं वैरपुरुषो दुर्मतिः प्रग्रहं गतः' (भा॰शां॰७.३३)। **प्रग्रहो बन्धनम्।**
- 'निग्रहे प्रग्रहे सम्यक यदा राजा प्रवर्तते' (भा॰वन॰१५०.४०)। **प्रग्रहोऽनुग्रहः।**
- 'तयोरथ भुजाधातान्निग्रहप्रग्रहात्तथा। आसीत्सुभीमः सम्पातो वज्रपर्वतयोरिव' (सभा॰२३. २३)॥ **प्रग्रहः शत्रोरुत्तानपातनार्थं पादाकर्षणमिति नीलकण्ठः। निग्रहान्निर्मोक्ष इति तु संस्कृतशार्मण्यकोषः।**
- 'तयो राजन् भुजाघातनिग्रहप्रग्रहास्तथा' (भा॰द्रोण॰१४२.४२)। **प्रग्रहो गलहरतक इति नील॰।**
- 'तानि रत्नौघक्लृप्तानि समानुप्रग्रहाणि च' (हरि॰२.२९.७)। **प्रग्रहः पताका। सानुरुपरिदेशः।**
- 'प्रग्रहः सूर्यचन्द्रयोरुपराग' इति सूर्यमिद्धान्ते (४.१४)।
- 'प्रमाणं सर्वभूतेषु प्रग्रहं च भविष्यसि' (भा॰शां॰१०५.७)। **प्रग्रहो नायकः। नीलकण्ठस्तु प्रग्रहो भुजत्वं (भुजभावम्) इत्येवं विवृणोति।** **मेदिनीं च प्रमाणमुदाहरति— प्रग्रहस्तु तुलासूत्रे वन्द्यां नियमने भुज इति। कोषप्रमितोऽप्ययमर्थः प्रकृते नातीव संश्लिष्यति।**
- 'प्रमाणं मर्वभूतानां प्रग्रहाश्च भविष्यथ' (भा॰अनु॰३५.६)। **प्रग्रहा वल्गा इव।**
- 'हलायुधप्रग्रहणा (सेना) (भा॰वन॰१८३.३३)। **हलायुधः प्रग्रहणो नायको यस्या इत्यर्थो भाति।**
- 'प्रमाणं सर्वभूतेषु गत्वा प्रग्रहणं महत्' (भा॰शां॰१०५.१०)। **प्रग्रहणमादरः।**
- यथा हि रश्मयोऽश्वस्य द्विरदस्याङ्कुशो यथा। नरेन्द्रधर्मो लोकस्य तथा प्रग्रहणं मतम् (भा॰शां॰५६.५)॥ **अत्र तु प्रग्रहणं नियन्त्रणमिति मुक्तसंशयम्।**
- 'दीनानुकम्पी धर्मज्ञो नित्यं प्रग्रहवाञ्छुचिः' (रा॰२.१.१५)। **प्रग्रहो दुष्टनिग्रह इन्द्रियनिग्रहश्च।**
- 'प्रग्राहं शंसति' (ऐ॰ब्रा॰६.३२)। **विसन्धीनि पदान्युच्चारयति। प्रशब्दो विश्लेषे पृथक्करणे वर्तते।**
- 'प्लुतप्रगृह्या अचि नित्यम्' (पा॰६.१.१.१२५)। **अत्राप्ययमेवार्थः।**
- 'प्रगृह्य पाणी देवान् पूजयन्ति'। (नि॰२.२६.१)। **प्रगृह्य=बद्ध्वा।** **अयमेवार्थः (शां॰श्रौ॰१.६.१०) इत्यत्र।**

**-**'प्रगृह्य बाहून् क्रोशन्त्यः' (भा॰स्त्री॰१०.१२)। **प्रगृह्य=उद्यम्य।** **एवमर्थेऽस्य प्रगृह्यशब्दस्य बहुशः प्रयोगः। **तथा चोदाहरणानि–
- 'प्रगृह्य बाहू गर्जन्ती प्रविवेश महावनम्' (रा॰३.१८.२४)।
- 'प्रगृह्य रुचिरं बाहुमिदं वचनमब्रवीत्' (सभा॰६८.२६)।
- 'प्रगृह्य बाहून् क्रोशेत भग्ना भग्नाः परे इति' (भा॰शां॰१००.४८)।
- 'उद्यन्मेघस्वनः काले प्रगृह्य विपुलं भुजम्' (भा॰उ॰९१.१६)।
- 'ततश्च तं बली भीष्मः प्रगृह्य विपुलं भुजम्' (भा॰अनु॰१६७.२५)।
- 'एवमुक्त्वा ततो बाहुं प्रगृह्य पुरुषादकः' (भा॰आदि॰१५३.३८)।
- 'प्रगृह्य बाहू व्यलपन्ननाथवत्' (रा॰२.६५.२९)। **अत्र तु प्रग्रह्येत्यभिहृत्येत्यनेन समानाभिधेयम्।**
- 'प्रगृह्य दन्ताविव नागराजः' (भा॰वि॰५४.१९)।** प्रगृह्य=आग्रहेण।**
- 'प्रगृह्य वेगं न्यपतज्जवेन' (भा॰वि॰५४.२१)। **प्रगृह्य=स्वीकृत्य, आस्थाय।**
- 'प्रगृहीताञ्जलिः किञ्चित्तस्माद् देशादपाक्रमत्' (रा॰२.१४.५८)। **प्रगृहीताञ्जलिः=बद्धाञ्जलिः।**
- 'तेषामञ्जलिपद्मानि प्रगृहीतानि सर्वशः' (रा॰२.३.१)। **प्रगृहीतानि शिरसा निबद्धानि।**
- 'प्रगृहीनस्तु योऽमात्यो निगृहीतस्त्वकारणैः' (भा॰वि॰४.४०)। **प्रगृहीतः प्रकृष्टतया दानमानादिना गृहीतः।**
- 'तस्माद्राजा प्रगृहीतः प्रजासु' (भा॰शां॰१२०.४४)। **प्रगृहीतः स्निग्धः।**
- 'यथाज्यं प्रगृहीतमालुम्पेत् स्रुचो अग्नये' (अथर्व॰१२.४.३४)। **प्रगृहीतं पृथग् गृहीतम्।**
- 'यया तस्येदं चर्म प्रगृहीतम्' (अवदा॰जा॰२३)। **अपनीय वियोज्य गृहीतमित्यर्थः।**

### ग्लै
- ग्लै (ग्लै-हर्षक्षये)।
- 'प्रग्लायति' (भट्टि॰६.१३)। **ग्लानि म्लानिमाप्नोतीत्यर्थः।**

### घट्
- घट् (घट-चेष्टायाम्)।
- 'को वा विश्वजनीनेषु कर्मसु प्राघटिष्यत' (भट्टि॰२१.१७)।** सर्वात्मनाऽयतिष्यत उदयोक्ष्यत उदयंस्यत।**
- 'ततः प्रजघटे युद्धम्' (भट्टि॰१४.७७)। **आरब्धमभूदित्यर्थः। **

### चक्ष्
- चक्ष् (चक्षिङ्-व्यक्तायां वाचि)।
- 'एतत् प्रचक्ष्व मे' (भा॰आदि॰)। **प्रचक्ष्व=आख्याहि उपवर्णय।**
- 'नैव दारुणतामेके सज्वालायाः (शिवायाः) प्रचक्षते' (व॰बृ॰सं॰९०.६)। **आहुः, मन्यन्त इति तात्पर्यार्थः।**
- 'क्रोधोद्भवानि च त्रीणि व्यसनानि प्रचक्षते' (रा॰३.१३.३)। **उक्तोऽर्थः।**
- 'तं देवनिर्मितं देशं ब्रह्मावर्तं प्रचक्षते' (मनु॰२.१७.५९)। **ब्रह्मावर्तनाम्ना कोर्तयन्ति। **

### चर्
- चर् (चर-गतिभक्षणयोः)।
- 'दिवः स्पशः प्रचरन्तीदम्' (अथर्व॰४.१६.४)। **प्राप्य सञ्चरन्तीत्यर्थः।**
- 'ये तीर्थानि प्रचरन्ति सृकाहस्ता निषङ्गिणः' (वा॰सं॰१६.६१)।** पर्यटन्तीत्यर्थः।**
- 'नैशानि सर्वभूतानि प्रचरन्ति ततस्ततः' (रा॰१.३४.१८)। **प्रचरन्ति=परिक्रामन्ति।**
- 'प्रचारयेत् मन्त्रविदः कार्यद्वारेषु नकधा' (का॰नी॰सा॰१२.३८)। **प्रवर्तयेदित्यर्थः।**
- 'ग्रामे शुचीनि प्रचरन् कुलानि भरतर्षभ' (भा॰वन॰२०६.७)। **प्रचरन् पर्यटन्।**
- 'कार्येणोर्वीप्रचारिणः' (वि॰पु॰४.२५.२)। **उर्वीप्रचारिणः=भूभ्रमणशीलाः।**
- 'गुणप्रचारिणी बुद्धिर्हुताशन इवेन्धने' (भा॰शां०२०५.२९)।** गुणेषु प्रचरणशीला गुणेष्वाविर्भाववती।**
- 'तस्यास्तीर्थं प्रचरितं प्रकामं प्रेक्ष्य राघवः' (रा॰२.५५.५)।** प्रचरितं गमनागमनाभ्यामतिक्षण्णम्।**
- 'शान्तमृगप्रचारं (काननम)' (कु॰३.४२)। **प्रचारः सञ्चारः पर्यटनम्। **'यावत्स्थास्यन्ति गिरयः सरितश्च महीतले। तावद्रामायणकथा लोकेषु प्रचरिष्यति' (रा॰१.२.३६)॥
- 'तिष्ठन्ति जीवाः प्रचरन्ति चान्ये' (भा॰शां॰२८०.३०)। **केचित्स्थावरा भूत्वाऽऽसतेऽपरे जङ्गमा भवन्तीत्यर्थः।**
- 'गवां प्रचारेष्वासीनम्' (भा॰आदि॰४०.१७)। **गोष्ठो गवादनी गोचरः प्रचार इति पर्यायाः।**
- 'ग्राम्येच्छया गोप्रचारो भूमी राजवशेन वा' (याज्ञ॰२.१६६)। **गोप्रचारो गवादीनां प्रचारमार्गः।**
- 'योगक्षेमं प्रचारं च न विभाज्यं प्रचक्षते' (मनु॰९.२१९)।
- 'प्रचारे चावघोषयेत्' (कौ॰अ॰२.८.२६)।** प्रचारो जनपद इति गणपतिः।**
- 'प्रचारं स तु सङ्गृह्य' (रा॰९.३५.४९)। **प्रचारः=सञ्चारः।**
- 'लोहितोष्णीषा ऋत्विजः प्रचरन्ति (**=कर्मारभन्ते**)।
- मानुवोचो मा प्र चारीः (ऐ॰ब्रा॰३.२)। **मा स्म प्रधृतः, प्रवृत्तिं मा स्म करोरित्यर्थः।**
- 'स्वधर्मं प्रचरिष्यन्ति दण्डकेषु महर्षयः' (रा०३.३०.३७)। **आचरिष्यन्ति अनुष्ठास्यन्ति।**

**-**'दृष्टधर्मप्रचारा' (स्वप्न॰१.५)। **प्रचारोऽनुष्ठानम्।**
- 'समाहितः प्रचरेद् दुश्चरं यो गार्हस्थ्यधर्मं मनिधर्मजुष्टम्' (भा॰शां॰६१.१०)। **प्रचरेत्=अनुतिष्ठेत्।**
- 'अथाध्वर्युरेव कायेन। एककपालेन पुरोडाशेन प्रचरति' (श॰ब्रा॰२.५.२.३९)। **प्रचरति=प्रवर्तते, अनुष्ठानपरो भवति।**
- 'मिथ्या प्रचरतां तात बाह्येष्वभ्यन्तरेषु च' (भा॰उ॰९५.८)। **प्रचरतां व्यवहरताम् इत्यनर्थान्तरम्।**
- 'औरसीं भगिनीं वाऽपि भार्यां वाऽप्यनजस्य च। प्रचरेन्नरः कामात्तस्य दण्डो वधः स्मतः' (रा॰४.१८.२२-२३)॥ **प्रचरेत्=प्रकुर्यात्, दूषयेत्, परामृशेत्।**
- 'पुरा प्रचरितोः' (गो॰ब्रा॰)। **अध्वर्योः कृत्योपक्रमात्पुरा।**
- 'स वै प्रचारः पश्यतो ब्राह्मणस्य' (भा॰शां॰१५१.१)।** प्रचारो व्यवहारः।**
- 'धर्मार्थौ पृष्ठतः कृत्वा प्रचरन्ति नशंसवत् (भा॰उ॰९५.९)।** प्रचरन्ति=आचरन्ति।**

### चल्
- चल् (चल-कम्पने)।
- घूर्णितः प्रचलायित इत्यमरः। **यो निद्रयाऽभिभूत आसीन एव शिरश्चलयति कम्पयति स प्रचलायितो भवति।**

### चि
- चि (चिञ्-चयने)।
- 'अपि प्रचीयन्ते संव्यवहाराणां वृद्धिलाभाः' (मुद्रा॰१)। **प्रचीयन्ते एधन्ते।**
- 'परेषामुत्तमाङ्गानि प्रचिन्वन्तमथेषुभिः' (भा॰भीष्म॰६.१४.११)। **छिन्दन्तम् इत्यर्थः।**
- 'प्रचीयमानावयवा रराज सा' (रघु॰३.७)। **वर्धमानगात्रा।**

### चुद्
- चुद् (चुद-सञ्चोदने)।
- 'धियो यो नः प्रचोदयात्' (ऋ॰३.६१.१०)।
- 'प्रचोदनं देवकृतं गवां कर्मसु वर्तताम्' (भा॰अनु॰६९.९)। **प्रचोदनं प्रतोदेन प्रवर्तनं प्रेरणम्।**

### च्यु
- च्यु (च्युङ्-गतौ)।
- 'सोऽग्निमनु प्राच्यवत' (ऐ॰ब्रा॰३.६)। **स पशुरग्निमन्वगादित्यर्थः।**
- 'ब्रह्म हि देवान् प्रच्यावयति' (श॰ब्रा॰३.३.४.१७)। **प्रच्यावयति=प्रेरयति।**
- 'त्रिः प्रच्यावयतात्' (का॰श्रौ॰६.८.१)। **त्रिरुत्कालयेत्यर्थः।**

### छिद्
- छिद् (छिदिर्-द्वैधीकरणे)।
- 'प्रच्छिन्दन्त्यशुभेषु च' (भा॰शां॰२७१.१६)। **अशुभेषु कर्मसूपस्थितेषु हरन्ति दत्तपूर्वं राज्यादि इत्यर्थः। अत्र प्रशब्द आङोऽर्थे। आच्छिन्दन्त्यामृशन्तीत्यर्थः।**
- 'प्रवृद्धानां च वृक्षाणां शाखां प्रच्छेदयेत्तथा' (भा॰शां॰६९.४१)। **शाखानामग्राणि च्छेदयेदित्यर्थः। अत्र प्रशब्दोऽग्रवचनः, यथा प्रपदमित्यत्र।**
- 'गात्राणि प्राच्छिदत्पार्थः' (भा॰कर्ण॰८०.५)। **खण्डशश्चकर्तेत्यर्थः।**

### जन्
- जन् (जनी-प्रादुर्भावे)। 'प्र यत्ते अग्ने सूरयो जायेमहि' (अथर्व॰४.३४.४)। **प्रजायेमहीति पुत्रपौत्रैः समृद्धा भवेमेत्याह।**
- 'अर्धो ह वा एष आत्मनस्तस्माद् यज्जायां न विन्दते नैतावत्प्रजायते। 'असर्वो भवति' (श॰ब्रा॰)।** प्रजया सन्तानेन समृद्धो भवतीत्यर्थः। प्रशब्दः प्राचुर्यमाह।**
- 'कन्यां प्रवररूपां तु प्राजायत नराधिप' (भा॰उ॰१८८.१४)। **प्राजायत=व्यजायत=प्रासूत।**
- 'प्रजज्ञे च ततः काले राजन् राजीवलोचना कुमारम्' (भा॰आदि॰८२.२७)। **प्रजज्ञे सुषुवे।**
- 'प्रजने सर्तेः' (पा॰३.३.७१) **इत्यत्राचार्यः प्रजनशब्दं गर्भग्रहरणेऽर्थे प्रयुङ्क्ते तथा च पदमञ्जर्यां हरदत्तवचनम्- प्रशब्दो धात्वर्थं विपरीतयति। यथा प्रतिष्ठत इत्यत्र।** **प्रादुर्भावस्य च वैपरीत्यं गर्भग्रहणम्।**
- प्रजने वीयते (पा॰६.१.५५) **इत्यत्रापि स एवार्थः।**
- 'पुरोवातो गाः प्रवाययति। पुरोवातो गाः प्रवापयति। **प्रजनो हि जन्मन उपक्रमो गर्भग्रहणम् इति वृत्तिः।**
- स यज्ञशीलः प्रजने निविष्टः' (भा॰शां॰२८.५६)। **प्रजने प्रजोत्पादने। निमित्ते सप्तमी। निविष्टः कृतदारः, गार्हस्थ्यमास्थितः।**
- 'भूयसी मे प्रजातिरभूत्' (श॰ब्रा॰१२.४.१.७)। **प्रजातिः सन्तानः।**

### जागृ
- जागृ (जागृ-निद्राक्षये)।
- 'ततः प्रजागराञ्चक्रुर्वानराः' (भट्टि॰१४.६१)। **अवेक्षां चक्रिरे। प्रशब्दः प्रत्यर्थे। अवेक्षा प्रतिजागर इति कोषः।**
- 'उपशये स्थितिरपि प्रजागरो भवति तथा च भारते प्रयोगः- 'अद्य युद्धे सुसङ्क्रुद्धो दीर्घं राज्ञः प्रजागरम्' (शल्य॰२७.२१)।

### जि
- जि (जि-जये)।
- 'प्रामुं जय' (अथर्व॰६.१२६.३)। **प्रकर्षेण जय, विजयस्व, सञ्जयेत्यर्थः।**

### जुष्
- जुष् (जुषी-प्रीतिसेवनयोः)।
- 'न तथैतानि शक्यन्ते सन्नियन्तुमसेवया। विषयेषु प्रजुष्टानि यथा ज्ञानेन नित्यशः' (मनु॰२.९६)॥ **प्रजुष्टानि प्रसक्तानि। **

### ज्ञा
- ज्ञा (ज्ञा-अवबोधने)।
- 'स्वर्गं लोकं न प्रजानाति मूढः'। **प्रशब्दोऽनर्थकः। जानातीत्येवार्थः।**
- 'न च स्त्रियं प्रजानाति कश्चिदप्राप्तयौवनः' (भा॰आदि॰६४.१७)। **भेदेन ज्ञानं प्रज्ञानम्। स्त्रीपुंसयोर्भेदं न जानातीत्यर्थः।**
- तम एवाभवत्सर्वं न प्राज्ञायत किञ्चन' (भा॰शां॰३४७.१६)। **विशिष्य विविच्य वा नाज्ञायतेत्यर्थः।**
- 'यावता या दिशो न प्रजानीयुः' (आप॰ध॰२.६.१५.२१)।
- 'तमसा निष्प्रभं सर्वं न प्राज्ञायत किञ्चन' (हरि॰१.४२.१८)। **प्राज्ञायत=प्राविच्यत। अन्यत्राप्ययमेवार्थ इत्यन्याः काश्चिद् दिश उपन्यस्यन्ते-**
- 'सर्वैरपि च वक्तव्यं न प्राज्ञायन्त पाण्डवाः' (भा॰वि॰४.५)।
- 'गर्जितेन च दैत्यानां न प्राज्ञायत किञ्चन' (भा॰वन॰१७१.६)।
- 'उदतिष्ठद्रजो भौमं न प्राज्ञायत किञ्चन' (भा॰वि॰३२.६)।
- 'यदेतद् हृदयं मनश्चैतत् सञ्ज्ञानमाज्ञानं विज्ञानं प्रज्ञानं... वश इति सर्वाण्येवैतानि प्रज्ञानस्य नामधेयानि भवन्ति' (ऐ॰ब्रा॰२.६)।
- 'तत्प्रज्ञानं प्रथमं पण्डितस्य' (भा॰उ॰३३.२२)। **प्रज्ञानं लक्षणमभिज्ञानम्।**
- 'ध्वजो रथस्य प्रज्ञानम्' (रा॰२.६७.३०)। **प्रज्ञानमनुमापकः, लक्ष्मेत्यर्थः।**
- 'आसीदिदं तमोभूतमप्रज्ञातमलक्षणम्' (मनु॰१.५)। **प्रत्यक्षगोचरः प्रज्ञात इत्युच्यते इति कुल्लूकः।**

### डी
- डी (डीङ्-विहायसा गतौ)।
- प्रडीनम् (भा॰कर्ण॰४१.२६)। **प्रडीनं सर्वतो यानं भवति।**

### तन्
- तन् (तनु-विस्तारे)।
- 'प्रतन्वतीरोषधीरावदामि' (अथर्व॰८.७.४)। **प्रतन्वतीः=प्रकटयन्तीः।**

**'**या शतेन प्रतनोषि सहस्रेण विरोहसि' (वा॰सं॰१३.२१)। **शतप्रताना भवसीत्यर्थः। तनोतिरिहाकर्मकः।**
- 'ख्यातस्त्वं विभवैर्यशांसि कवयो दिक्षु प्रतन्वन्ति नः' (भर्तृ॰)।** विस्तारयन्तीत्यर्थः।**
- 'तदूरीकृत्य कृतिभिर्वाचस्पत्यं प्रतायते' (शिशु॰२.३०)। **प्रतायते प्रथ्यते दर्श्यत इत्यर्थः।**
- (सिराः) नाभ्यां निबद्धाः प्रतन्वन्ति समन्ततः' (सुश्रुते १.३५४.५)। **प्रतता वितता भवन्तीत्यर्थः।**
- 'शतं तव प्रतानास्त्रयस्त्रिंशन्नितानाः' (अथर्व॰६.१३९.१)। **प्रतानाः शिखाः।**
- 'बीजकाण्डरुहाण्येव प्रताना वल्लय एव च' (मनु॰१.४८)। **प्रतानास्तन्तुयुक्तास्त्रपुषालाबूप्रभृतय इति कुल्लूकः।** -
- 'पिप्पलीप्रततं वनम्' (रा॰३.७६.२५)। **पिप्पलीभिराकीर्णं परिगतमित्यर्थः।**

### तप्
- तप् (तप-सन्तापे)।
- 'सूर्यः प्रतपतां श्रेष्ठः' (भा॰वि॰२.१५)।
- 'प्रतपन्तमिवादित्यं राज्ये स्थितमरिन्दमम्' (रा॰२.१०५.९)। **उभयत्र प्रशब्दः प्रकर्षेऽनर्थको वा।**
- 'प्रतपं ज्योतिषा तमः' (ऋ॰९.१०८.१२)। **अडभावश्छान्दसः। प्रातपं प्रकर्षेरणादीपयम् उदज्वलयम् इत्यर्थः।**
- स प्रतापः प्रभावश्च यत्तेजः कोषदण्डजम् इत्यमरः।

### तम्
- तम् (तमु-ग्लानौ)।
- 'प्रताम्यति... प्राणान् प्रतिपद्यते' (ऐ॰ब्रा॰८.२२)। **प्रताम्यति=क्षीणश्वासो भवति।**
- 'प्रताम्य वा प्रज्वल वा प्रणश्य वा सहस्रशो वा स्फुटिता महीं व्रज (रा॰२.१२.१०९)। **प्रग्लाय, ग्लानशक्तिका भव, क्षामा भवेत्यर्थः। **

### तर्क्
- तर्क् (तर्क-वृतु वृधु भाषार्थाः)।
- 'इदमिदमिति तत्र तत्र तत्तत् स्वपरमतैर्गहन प्रतर्कयद्भिः' (भा॰शां॰१७९.३५)। **प्रतर्कद्भिर्विवृण्वद्भिः।**
- 'स्थिरत्वं व्यायामैर्बलं वैद्यः प्रतर्कयेत्' (सुश्रुते १.१३०.१)। **प्रतर्कयेत्=वर्धयेदित्यर्थः।**
- 'प्रतिध्वनीनात्मकृतान्निशम्य... प्रतर्कयन्नन्यमृगेन्द्रनागान्' (भट्टि॰२.९)। **प्रतर्कयन्मन्यमानः चिन्तयन्नित्यर्थः। **

### तुद्
- तुद् (तुद-व्यथने)।
- 'श्वसतां च शृणोम्येनं गोपुत्राणां प्रतोद्यताम् **(**=प्रतोद्यमानानाम्)' (भा॰अनु॰११७.११)। **प्रतोदेन तोत्रेण व्यथ्यमानानामित्यर्थः।**
- 'प्रतुदन्तौ रणे स्थितौ' (हरि॰३.५४.७५) **प्रविध्यन्तावित्यर्थः।**
- 'प्लवः प्रतुदाम्' (आप॰ध॰१.१७.३३)। **तुण्डेन प्रतुद्य ये भक्षयन्ति ते दार्वाघाटादयः प्रतुदः। प्रशब्द आदिकर्मणि। प्रतुदति तोदनमारभते।**

### तुद्
- तृद् (उतृदिर्-हिंसानादरयोः)।
- 'पार्श्वत एवैनत् काष्ठे प्रतृद्य श्रपयेत्' (श॰ब्रा॰११.७.४.३)। **प्रतृद्य=आसज्य= संश्लेष्य।**

### तॄ

–तॄ (तॄ-प्लवनतरणयोः)।
- 'अश्मन्वती रीयते संरभध्वमुत्तिष्ठत प्रतरता सखायः' (ऋ॰१०.५३.८)।** प्रतरता (=प्रतरत)=तरत।**
- समुद्रं वा एते प्रतरन्ति (श॰ब्रा॰१२.२.१.१)। **प्रतरन्ति तरन्ति=पारं गच्छन्ति।**
- तां नदीं क्षत्रियाः शूरा रथनागहयप्लवैः। प्रतेरुर्बहवो राजन् (भा॰भीष्म॰१०३.३७)। **प्रतेरुः=तेरुः=उत्तेरुः।**

** -'**आत्मानं कः समुद्बध्य कण्ठे बद्ध्वा महाशिलाम्। समुद्रं प्रतरेद् दोर्भ्याम्' (भा॰वि॰४.४९.१६)। **प्रतरेत्=तरेत्।** **बाहुकः स्यात्। प्रशब्दोऽनर्थकः।**
- 'जलं प्रतरमाणश्च कीर्तयेत पितामहान्' (भा॰अनु॰९२.१६)। **अत्रापि प्रशब्दो न विशेषकृत्।**
- 'प्र ण आयूंषि तारिषत् (अथर्व॰२.४.६)। **तरतेर्लेटि प्रथमैकवचने रूपम्। इह प्रपूर्वस्तरतिर्वृद्ध्यर्थः।**
- 'प्र सो अग्ने तवोतिभिस्तिरते' (ऋ॰८.१९.३०)** प्रतिरते उदञ्चति=उन्नमति=अभ्युदयते।**
- 'संवत्सरः सर्वाणि भूतानि प्रतिरति' (श॰ब्रा॰४.१.१३)। **उन्नमयति, बृंहयति, भूमयति।**
- 'प्रातिरतं जहितस्यायुर्दस्रा' (ऋ॰१.११६.१०)। **प्रातिरतमद्राघयतम्।**
- आयुर्वै नः प्रातीतरः (=प्रावर्धयः) (अथर्व॰११.६.६)।
- 'तथा प्रतीर्णायामागच्छेत्स विहीयेत' (श॰ब्रा॰२.३.३.१६)। **प्रतीर्णायां प्लोतुमारब्धायां प्रस्थितायां नावीत्यर्थः। प्रशब्द आदिकर्मणि।**
- 'गयस्फानः प्रतरणः सुवीरः' (ऋ॰१.९१.१९, वा॰सं॰४.३७)।
- 'गवां नः स्फावयिता प्रतारयितैधीत्येव तदाहेति च तत्रैतरेयब्राह्मणम् (३.२)। **प्रतारयिता रक्षक इति षड्गुरुः। स्वार्थे रिणच्।**
- 'वास्तोष्पते प्रतरणो न एधि' (ऋ॰७.५४.२)। **प्रतरणः प्रवर्धकः।**
- 'नमः प्रतरणाय चोत्तरणाय च' (वा॰सं॰१६.४२)।
- प्रतरन्ति येन तत् प्रतरणमुदकमुच्यते। उत्तरन्ति येन तदुत्तरणं नौरुच्यत इत्युवटः।
- 'न ह्यल्पसौहार्दनिबन्धनानामेवं मनांसि प्रतरन्ति कर्तुम् (अवदा॰जा॰२७.१४)। **प्रतरन्ति=प्रवर्तन्ते।**
- 'न चात्र मे निश्चयमेति मानसं धनार्थमेवं प्रतरेद्भवानपि' (अवदा॰ब्राह्मण॰१८)। **प्रवर्ततेति सम्भाव्यतेऽर्थः।**
- ** **'आपत्प्रतरणं सम्यक् सङ्घधर्म इति स्थितिः' (का॰नी॰सा॰८.५७)। **प्रतरणं निबर्हणमिति जयमङ्गला।**
- 'चक्रे चक्रधरे तेन वितस्ताम्भः प्रतारणम्। विनिर्मायारघट्टालीः ...' (राजत॰४.१९१)॥ **प्रतारणं प्रकर्षणम्, परीवाहम्।**
- 'तन्न देवीमतीर्थ प्रतारयामः' (अवदा॰जा॰२)। **कुत्सिते नद्या अवतारेऽवतरणाय प्रेरयाम इत्यर्थः। विपथेन (अपथा) प्रवर्तयाम इति तात्पर्यार्थः।**
- 'कि मां प्रतारयसि (मृच्छ॰)। **वञ्चयसेऽतिसन्धत्स इत्यर्थः।**
- '(भागीरथी) प्रतार्यमारणा कूटेषु' (भा॰३.९९.३२)। **प्रतार्यमारणा=विस्तार्यमारणा। अथ नाभिस्तु जन्त्वङ्गे यस्य सञ्ज्ञा प्रतारिका।**
- 'रथचक्रस्य मध्यस्थपिण्डिकायां च ना पुनः॥' (केशवः)।

### त्रस्
- त्रस् (त्रसी-उद्वेगे)।
- 'पराजिताः प्रत्रसतामित्रा नुत्ता धावत ब्रह्मणा' (अथर्व॰८.८.१९)। **प्रशब्दः प्रकर्षस्य द्योतकः।**

### दस्
- दस् (दसु-उपक्षये)।
- 'आपस्त्वरमाणा न क्षीयन्ते न प्रदस्यन्ति' (काठक॰२८.१)।

### दा
- दा (डुदाञ्-दाने दाण्-दाने)।
- 'शान्तां तस्मै प्रदास्यति। स्वकां दुहितरं भार्याम्' (रा॰१.८.२५)।
- 'प्र वां घृतस्य निर्णिजो ददीरन्' (ऋ॰७.६४.१)।
- 'अथैनं मात्रे प्रदाय स्तनं प्रयच्छति' (श॰ब्रा॰१४.९.४.२८)। **अत्रोदाहृतिषु प्रशब्देन नार्थः।**
- 'हुतशेषं प्रदद्यात्तु भाजनेषु (याज्ञ॰१.२३६)। **निक्षिपेदित्यर्थः।**
- 'आज्ञापय किमेतेभ्यः प्रदायं दीयताम् इति' (भा॰आश्रम॰१४.९)।** प्रदायः=दायः=प्रदेशनम्, उपदा, उपायनमुपग्राह्यम्।**
- 'प्रदानं प्रदाय याजयितव्यमेव' (श॰ब्रा॰१२.८.१.१७) ।

### दिव्
- दिव् (दिवु-क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।
- 'प्रादेवीत्परिघम्' (भट्टि॰९.९)।
- 'तृतीया ह प्रद्यौरिति' (अथर्व॰१८.२.४८)। **प्रकृष्टफलोपेता द्यौः प्रद्यौः। **

### दिश्
- दिश् (दिश-अतिसर्जने)।
- 'इदं दिव्यम् (अस्त्रम्) प्रदिशामि ते' (भा॰वन॰४.३६)। **प्रशब्दो दानार्थस्य द्योतकः। प्रयोगेष्वनेकार्थोऽयं धातुरिति दर्शनात्।**
- 'निःशब्दोऽपि प्रदिशसि जलं याचितश्चातकेभ्यः' (मेघ॰११६)।
- 'त्वमुत्तरायै प्रदिशस्व माम्' (भा॰वि॰२२.८)।
- 'कदा सुमनसः कन्या द्विजातीनां फलानि च। प्रदिशन्त्यः पुरीं हृष्टाः करिष्यन्ति प्रदक्षिणम्' (रा॰२.४३.१४)। **प्रदिशन्त्यः=उपहरन्त्यः।**
- 'तत्रैतन्नामाख्यातयोर्लक्षणं प्रदिशन्ति भावप्रधानमाख्यातम्। सत्त्वप्रधानानि नामानि' (नि॰१.१.९)। **प्रदिशन्ति=प्रविभज्योपदिशन्ति।**
- 'तेन सत्येन मे देवास्तमेव प्रदिशन्तु मे' (भा॰वन॰५७.१९)। **प्रदिशन्तु=सङ्केतयन्तु।**
- 'प्रदिशन्ति तु भूतानि सर्वत्र तु यथेप्सितम्' (हरि॰२.९६. ५७)। **प्रदिशन्ति=शंसन्ति।**
- 'दाहं दशवदनः प्रदिदेश वानरस्य' (भट्टि॰९.१३७)। **आदिदेशेत्यर्थः।**
- 'सायम्प्रातश्च विप्राणां प्रदिष्टमभिवादनम्' (भा॰शां॰१९३.१९)। **प्रदिष्टं कर्तव्यत्वेनोपदिष्टम्।**
- 'दिशः सूर्यो न मिनाति प्रदिष्टाः' (ऋ॰३.३०.१२)। **प्रदिष्टा नियताः=विधात्रा विहिताः।**
- 'तस्याधिकारपुरुषैः प्रणतैः प्रदिष्टाम्' (रघु॰५.६२)। **निर्दिष्टां सङ्केतिताम्।**
- 'इति प्रदिष्टं व्यसनं ह्यनेन समन्वितो यो व्यसनी स गम्यः' (का॰नी॰सा॰११.११)। **प्रदिष्टमुदितं कथितम्।**
- 'एते प्रदेशमात्रेण मयोक्ता गरुडात्मजाः' (भा॰उ॰१०१.१५)। **प्रदेश उद्देशः=नाम्ना निर्देशः। प्रदेशो नाम यद्बहुत्वादर्थस्य कार्त्स्न्येनाभिधातुमशक्यमेकदेशेनाभिधानम्।**
- 'तत्रैषोऽत्यन्तप्रदेशः' (भा॰श्रौत॰६.१५.५)। **सामान्यो विधिरित्यर्थः।**

**-**'वृद्धिप्रदेशाः सिचि वृद्धिः परस्मैपदेष्वित्येवमादयः' (का॰१.१.८)। **प्रदेशो विधिस्थलम्।**
- प्राभृतं तु प्रदेशनम् इत्यमरः।
- 'प्रदिष्टानि च देयानि न दद्युर्भतृशासनात् (भा॰वन॰२८.११)। **प्रदिष्टानि=आज्ञापितानि।**
- 'आवासं त्वहमिच्छामि प्रदिष्टमिह कानने' (रा॰३.५.३३)।** प्रदिष्टम्=उपदिष्टम्। प्रदेशिनी तर्जनी भवति। प्रदिशत्यवश्यमित्यावश्यके णिनिः। प्रदेश इह निर्देशः।**
- 'नाज्ञायन्त रणे वीरा न दिशः प्रदिशः कुतः' (भा॰शल्य॰२२.२१)। **प्रदिशः=दिगन्तरालानि। प्रशब्दः प्रमितमाह यथा प्रवेश(=देशैकदेशः) इत्यत्र।**
- 'नक्षत्राणि ग्रहाश्चैब दिशोऽथ प्रदिशस्तथा' (भा॰अनु॰१६०.४२)। **उक्तोऽर्थः।**
- 'प्रदिश्य चासनं चास्मै...' (रा॰२.४.११)। **प्रदिश्य=हस्तेन दर्शयित्वा।**
- 'तेषामनुमतं ज्ञात्वा राजा दुर्योधनस्तदा। सभावास्तूनि रम्याणि प्रदेष्टुमुपचक्रमे' (भा॰उ॰८५.१२)। **प्रदेष्टुं निर्देष्टुम् दर्शयितुम् इति वा।**
- 'तया प्रदेशितो राजा ब्राह्मणान् वशवर्तिनः। प्रास्थापयत्' (भा॰वन॰६९.३४)। **प्रदेशितः प्रकर्षेण सुष्ठुतया प्रेरित इति।**
- 'परितुष्टो व्याधान् प्रादेशिकेन सम्मानितवान् (तन्त्रा॰२.५)। **प्रदेशनेन पारितोषिकेणेत्यर्थः। परितोषः प्रयोजनमस्येति पारितोषिकम्।**

### दिह्
- दिह् (दिह-उपचये)।
- 'शिग्रुभिर्नवनीतमिथैः प्रदेग्धि' (कौ॰सू॰२९)।
- 'प्रदेहैः प्रदिह्यात्' (सुश्रुते १.४२.१९)। **प्रदेहो लेपः।**

### दुष्
- दुष् (दुष-वैकृत्ये)।
- 'व्रणाः प्रदुष्यन्ति' (सुश्रुते १.८३.१६)। **विक्रियन्त इत्यर्थः।**
- 'अवृत्तिकर्शिता हि स्त्री प्रदुष्येत् स्थितिमत्यपि' (मनु॰९.७४)। **विकारमाप्नुयात्, पतिं व्यभिचरेदिति तात्पर्यार्थः।**

### दू
- दू (दूङ्-परितापे)।
- 'तद्यथेषीकातूलमग्नौ प्रोतं प्रदूयेतैव हाऽस्य सर्वे पाप्मानः प्रदूयन्ते' (छां॰उ॰५.२४.३)। **प्रदूयेत=दीप्येत, ज्वलेत् दह्येतेति वा।**

### दृश्
- दृश् (दृशिर्-प्रेक्षणे)।
- 'प्र मे पन्था देवयाना अदृश्रन्' (ऋ॰७.७६.२)। **वाग्गोचरो अभूवन् इत्यर्थः।**
- 'न ह्यदग्धः प्रदृश्यते। लङ्कायाः कश्चिद् उद्देशः' (रा॰५.५१.५)।
- 'अहो त्वयाद्य विप्रेषु भक्तिरागः प्रदर्शितः' (भा॰अनु॰१५२. २७)। **प्रकाशित इत्यर्थः।**

### दृ
- दृ (दृ-विदारणे)।
- (पृथिव्याः) 'शोचत्या इमे प्रदराः प्रादीर्यन्त' (ऐ॰ब्रा॰७.३५)। **प्रदरा गर्ताः। अविशेषितो धात्वर्थः।**
- 'ततः प्रादीर्यत चमूर्धनञ्जयशराहता। महावातसमाविद्धा महानौरिव सागरे' (भा॰कर्ण॰१६.७)॥ **प्रादीर्यत=भग्ना, विद्वता विघटिता जातेत्यर्थः।**

### द्युत्
- द्युत् (द्युत-दीप्तौ)।
- 'हृदयस्याग्रं प्रद्योतते' (श॰ब्रा॰१४.७.२.३) **घोतितुमारभते। प्रशब्द आदिकर्मणि प्रकर्षे वा।**

### द्रा
- द्रा (द्रा-कुत्सायां गतौ)
- 'प्र वीरया शुचयो दद्रिरे वाम्' (ऋ॰७.९०.१)। **प्रदद्रिरे प्रदद्रुः प्रद्राणा दीना अभूवन्नित्यर्थः।**

### द्रु
- द्रु (द्रु-गतौ)।
- 'उत्तिष्ठ प्रेहि प्रद्रव' (अथर्व॰४.१२.६)। **प्रद्रव=त्वरितो याहि, पलायस्व।**
- 'भयार्तः शक्रः प्रदुद्राव सरः प्रवेष्टुम्' (भा॰वन॰१०१.१६)। **प्रदुद्राव प्रतत्वरे।**
- 'वित्रासिता मृगाः सिंहैः सहसा प्रद्रुताः' (रा॰२.९७.९)। **प्रनष्टा इत्यर्थः।**
- 'रणात्प्रद्रवन्ति बलानि' (वेणी॰४)। **पलायन्त इत्यर्थः।**

### द्विष्
- द्विष् (द्विष-अप्रीतौ)।
- 'आश्रमस्थान् विधर्मस्थाः प्राद्विषन्त परस्परम्' (भा॰शां॰२२८.६५)।** प्रशब्देन नार्थः। यो द्वेषः स एव प्रद्वेषः। यथा यो दीपः स एव प्रदीपः।**
- 'प्रद्वेषो बहुमानो वा संसर्गादेव जायते' (स्वप्न॰१.७)। **इत्यत्रापि तथा।**

### धा
- धा (डुधाञ्-धारणपोषणयोः)
- 'यद्ध त्यद्वां पुरुमीळ्हस्य सोमिनः प्र मित्रासो न दधिरे स्वाभुवः' (ऋ॰१.१५१.२)।
- 'आत्मानमेव तद्यजमानोऽग्नौ प्रदधाति' (तै॰सं॰२.३.२.९)। **प्रदधाति समर्पयति।**
- 'आयुः प्रजानां प्रदध्यात् प्रमायुकाः स्युः' (काठक॰२८.१)। **प्रधीयते निधीयते लीयते विकारजातं यस्मिन्निति प्रधानमिति स्वामी (अमरोद्घाटने)।** **प्रधीयते जन्यते विकारजातमनेनेति प्रधानमिति योगभाष्यटीकायां (२.२३) वाचस्पतिमिश्राः। प्रधानं स्थित्यैव वर्तमानं विकाराकरणादप्रधानं स्यात् तथा गत्यैव वर्तमानं विकारनित्यत्वादप्रधानं स्यादिति पञ्चशिखाचार्यः**।

### धाव्
- धाव् (धावु-गतिशुद्धयोः)।
- 'प्र नूनं धावता पृथक्' (ऋ॰८.८९.७)। **प्रधावत=त्वरध्वम्। गन्तुं प्रस्थातुं सज्जा भवतेत्यर्थः।**
- 'तेभ्यो मधु प्रधावति' (ऋ॰१०.१५४.१)।** प्रवहति स्यन्दत इत्यर्थः।**

**-'**द्रुपदः कौरवान् दृष्ट्वा प्राधावत समन्ततः' (भा॰आदि॰१३८.१५)।** इतस्ततो धावितुमारब्धेत्यर्थः।**

**-**'न प्रधावेच्च वर्षति' (मनु॰४.३८)। **देवे वर्षति न प्रतूर्णं गच्छेन्मा स्खालीदिति।**
- 'मनो हि मे दूरतरं प्रधावति'। **दूराद् दूरतरं जवते इत्यर्थः।**
- 'सा श्रीर्नीतिविदां वेश्म चञ्चलाऽपि प्रधावति (हित॰४.४९)।** चलप्रकृतिरिति प्रपलायते।**
- 'समुद्रपारं यदि वा प्रधावसि। तथाऽपि तेभ्यो न विमोक्षमर्हसि' (भा॰वि॰१४.५०)। **प्रधावसि=त्वरितं क्रामसि।**
- 'आधावनप्रधावनमात्रके नन्दगोपपुत्रे' (बाल॰८)। **इह प्रधावनं प्रमिते देशे परिक्रमणमुक्तम्। यच्चक्रम्येत्याहुः।**

### धू
- धू (धू-विधूनने)।
- 'अग्नौ प्रास्तं प्रधूयेत तथा तूलं द्विजोत्तम। तथा गङ्गावगाढस्य सर्वपापं प्रधूयते' (भा॰अनु॰२६.२)। **अयमपपाठः। प्रदूयत इत्येव पाठः। छान्दोग्योपनिषदि तथा दर्शनादर्थसाङ्गत्याच्च। **

### धृ
- धृ (धृञ्-धारणे)।
- 'तस्मिन् राजा प्रधारयेत् (दण्डमिति शेषः)।
- परेणापकृतो राजा तस्मात्सम्यक् प्रधारयेत्' (भा॰शां॰२६७.१०)। **दण्डं प्रणयेद् दण्डं निपातयेदित्यर्थः।**
- 'वधाय कर्णात्मजस्याथ मनः प्रदध्रे' (भा॰कर्ण॰८५.२९) **दध इत्येव पर्याप्तम्। अन्यत्र बहुत्र मनो दध इति दर्शनात्। व्यवससावित्यर्थः।**
- सप्त या धारणाः कृत्स्ना वाग्यतः प्रतिपद्यते। पृष्ठतः पाश्वतश्चान्यास्तावत्यो वै प्रधारणाः॥ **प्रशब्दो विप्रकर्षमाह यथा प्रवास इत्यत्र। यथा वा प्रशिष्यः प्रपौत्र इत्यत्र। व्यवहिता धारणाः प्रधारणाः।**
- '(महाख्यानं) लोके बहुधा प्रधारितम् (भा॰उ॰१२३.२३)। **नानाशास्त्रयुक्त्यादिभिर्निश्चितम्। **

### धृष्
- धृष् (ञिधृषा-प्रागल्भ्ये, धृष-प्रसहने)।
- 'न च शत्रुं प्रपश्यामि युधि यो नः प्रधर्षयेत्' (भा॰आदि॰३०.३९) **अभिभवेत् अवमानयेत् कदर्थयेदिति वाऽर्थः।**
- **'**वायुरूपेण वा शक्रो गुरुपत्नीं प्रधर्षयेत्' (=तस्यां सहसा प्रवर्तेत) (भा॰अनु॰४०.४४)।
- 'न त्वां क्रोधः प्रधर्षयेत्' (भा॰अनु॰५५.२४)। **क्षोभयेत् क्षुभितं कुर्यादित्यर्थः।**
- 'येनायं राक्षसावासस्त्वयैकेन प्रधर्षितः' (रा॰५.३३.२२)। **विध्वंसितः, विपर्यासं नीतः।**
- 'बिभेति यथा शको ब्रह्मचारिप्रधर्षितः' (भा॰अनु॰७५.३८)। **ब्रह्मचारिणाऽवमानितः।**

### ध्मा
- ध्मा (ध्मा-शब्दाग्निसंयोगयोः)।
- 'अग्निष्टानस्मात् प्रधमानि यज्ञात् (अथर्व॰१८.२.२८)। **प्रधमातीति लेटि रूपम्। प्रधमेत् वातवद् दूरमाददीतेत्यर्थः।**
- 'ततः सिंहपुरम्.....प्राधमत्' (भा॰सभा॰२७.२०)। **उदसादयदित्यर्थः।**
- यथा सोम्यं पुरुषं गन्धारेभ्योऽभिनद्धाक्षमानीय तं ततोऽतिजने विसृजेत् स यथा तत्र प्राङ् वा.....प्रध्मायीत्' (छां॰उ॰६.१४.१)।** विक्रोशेत्, शब्दं कुर्यादिति शङ्करः।**

–'दिव्यौ शङ्खौ प्रदध्मतुः' (गीता १.१४)। **प्रपूरयामासतुः। **

### ध्यै
- ध्यै (ध्यै-चिन्तायाम्)।
- 'प्राध्यायद् गरुडं हरिः' (हरि॰१०.३.८१)। **सस्मारेत्यर्थः।**
- 'कृष्णः प्रदध्यौ यदुवीरमुख्यः' (भा॰आदि॰१८७.९)।
- 'मयैतन्नाम प्रध्यातं मनसा शोचता' (भा॰उ॰११३.१०)। **चिन्ताविषयतां नीतम्।**

### ध्वंस्
- ध्वंस् (ध्वंसु-अवस्रंसने गतौ च)।
- 'यत्र सर्वत आपः प्रध्वंसेरन्' (आश्व॰गृ॰४.१.१०)। **प्रध्वंसेरन्=स्यन्देरन्=नावतिष्ठेरन्। प्रशब्दो गत्यर्थस्य द्योतकः। अत्रार्थे प्रपूर्व एवायं धातुः प्रयोगमवतरन् दृष्टः। प्रध्वंसते=प्रणश्यति (छां॰उ॰८.१.४)।**
- 'प्रध्वस्ता वा तरुभ्यः सरसफलभृतो वल्कलिन्यश्च शङ्खाः' (भर्तृ॰३.२६)। **प्रध्वस्ताः=नष्टाः=उच्छिन्नाः।**
- 'प्रध्वस्तचत्वरपथाऽयोध्या' (गोरेसियोसम्पा॰रा॰२.६८.५३)। **उज्जासिताजिरमार्गा। प्रध्वस्तानि चत्वराणि पन्थानश्च यस्यां सा। प्रध्वस्तानि विगतजनसम्पातानीत्यर्थः।**
- 'सिकताः प्रध्वंसयति' (शा॰ब्रा॰७.३.१.२३)। **प्रध्वंसयति विकिरति। **

### नद्
- नद् (णद-अव्यक्ते शब्दे)।
- 'प्राणदद्यामदुन्दुभिः' (रा॰२.८१.२)। **प्रावदित्यर्थः। **

### नभ्
- नभ् (णभ तुभ-हिंसायाम्)।
- 'प्र नभस्व पृथिवि भिन्द्धीदं दिव्यं नभः' (अथर्व॰६.१८.१)। **प्रदीर्यस्व। उत्पाटिता भवेत्यर्थः।**

**-नभतिरकर्णकोऽपि-** 'नभन्तामन्यके समे' (ऋ॰८.३९.१) इत्यत्र यथा। **मा भूवन्नन्यके सर्व इति हि तत्र निरुक्तम्।**

### नम्
- नम् (णम-प्रह्वत्वे शब्दे च)।
- 'तस्मात्प्रणमेन्न चातिनमेत्' (तन्त्रा॰३.४)। **इह प्रशब्दोऽनर्थकः। नायं प्रकर्षमाचष्टे।**
- 'इन्द्राय स प्रणमति यो बलीयसे नमति' (का॰नी॰सा॰टीका)। **प्रणमति=नमस्यति।**
- 'वनवासे प्रणता मतिः कथम्' (अवदा॰जा॰२०.२)। **प्रणता=प्रवणा।**
- 'नैवोन्नता न प्रणता न गुरुं धारयेच्चिरम्' (का॰सं॰गभिगीचिकित्साध्याये)। **प्रणता=अवनता=आवर्जिता=नतकाया।**
- 'प्रणम्य प्रणिधाय कायम्' (गीता॰११.४४)। **नमस्कृस्य।**

### नश्
- नश् (णश-अदर्शने।
- 'या प्रेव नश्यसि' (ऋ॰१०.१४६.१)। **प्रणश्यसि=तिरोभवसि, तिरोधत्से, अन्तर्धत्से।**
- 'आधिः प्रणश्येद् द्विगुणे धने यदि न मोच्यते' (याज्ञ॰२.५८)।
- 'तस्याहं न प्रणश्यामि स च मे न प्रणश्यति' (गीता ६.३०)। **नित्यं सन्निदध इत्यर्थः। अहं मद्भक्तस्य हदि सन्निविष्टः, स च मयोति तात्पर्यार्थः।**
- 'प्रनंष्टुमयतिष्ट च' (भट्टि॰१५.५८)। **प्रनंष्टुं पलायितुं प्रायसदित्यर्थः॥ **

### निज्
- निज् (णिजिर्-शौचपोषणयोः)।

'आपो मलमिव प्राणैक्षीत् सर्वान्मच्छपथानधि' (अथर्व॰२.७.१)। **प्रक्षालयतु, शोधयत्वित्यर्थः। **

### नी
- नी (णीञ्-प्रापणे)।
- 'उद्यन्नु खलु वा आदित्यः सर्वाणि भूतानि प्रणयति' (ऐ॰ब्रा॰२५.६)।** प्रणयति=सुवति=प्रेरयति कर्मसु।**
- 'प्र नो नय प्रतरं वस्यो अच्छ' (ऋ॰६.४७.७)। **प्रणय=प्रापय।**
- 'स होवाच। बिभेमि प्रणयत मेति' (श॰ब्रा॰१२.९.३.८)। **अग्रे नयतेत्यर्थः।**
- तां पुरं प्रणयामि वः (अथर्व॰१९.१९.१)। **प्रतिष्कशो भूत्वा नयामि प्रापयामि।**
- 'स येनैवं प्रणयति तेनैव निनयति' (श॰ब्रा॰१.९.२.३३)।** येन पात्रेणाप उपादत्ते तेनैवासिञ्चति आवर्जयतीत्यर्थः।**
- ** '**एतेनाग्ने ब्रह्मणा वावृधस्व...उत प्रणेष्यभि वस्यो अस्मान्' (ऋ॰१.३१.१८)। **वस्यः श्रेयः। प्रणेषि साधु नयेत्यर्थः।**
- 'अस्त्रं पुनः पाशभृतः प्रणिन्ये' (कि॰१६.५४)। **प्रणिन्ये प्रयुयुजे।**
- 'प्रणयेद्वाऽपि तां भूमिं प्रणश्येद्गहने पुनः' (भा॰शां॰१२०.१५)। **प्रणयेत्=आत्मानं प्रापयेत्।**
- 'प्रणयस्व यथाश्रद्धं राजन् किं करवाणि ते' (भा॰वन॰५६.१)। **प्रीयस्वेत्यर्थो भाति। नीलकण्ठस्तु परिणयस्वेत्याह।**
- यो हि गार्हपत्यादानीय दक्षिणाग्निः प्रणीयते तस्मिन्नानाय्य इत्यमरः। **प्रणीयते=निर्मीयते=कल्प्यते।**
- 'शाल्यर्थं कुल्याः प्रणीयन्ते' (भाष्ये १.१.२२)। **प्रणीयन्ते=निर्मीयन्ते।**
- 'प्रणयन्तु भवन्तो मां यथेष्टमभिमन्त्रिताः' (भा॰सभा॰३५.३)। **मयि स्निह्यन्तु, स्नेहं दर्शयन्तु। प्रकर्षेण श्रेयः प्रापयन्तु इति तु नीलकण्ठः।**
- 'यदि न प्रणयेद्राजा दण्डं दण्ड्येष्वतन्द्रितः' (मनु॰७.२०)। **प्रणयेत्=धारयेत्=निपातयेत्।**
- 'यथाधर्मं प्रणयते दुर्बले बलवत्तरः' (भा॰शा॰९३.१)। **प्रणयते=आचरति।**
- 'तस्मात्तमेव प्रणयेत्सदैव मन्त्रं प्रजासङ्ग्रहणे समर्थम्' (भा॰शां॰८३.५५)। **प्रणयेत्कुर्वीत।**
- 'भूर्भुवः स्वरित्यभिमुखमग्निं प्रणयन्ति' (गो॰गृ॰१.१.११)। **स्थापयन्तीत्यर्थः। प्राञ्चं नीत्वाऽऽवर्त्य स्थापयन्तीति ग्रन्थाशयः।**
- 'प्रणयस्व च तत्त्वेन मैवं भूः शोकलालसा' (रा॰५.२०.७)। **सम्मानने नयतेरात्मनेपदमिति टीकाकृद्रामः।** अपः प्रणयति। **अत्र पवनरूपं संस्कारं निर्वर्तयतीत्यर्थो विवक्ष्यते।**
- 'चाराः कृष्णं प्रणीयन्तामनिरुद्धस्य मार्गणे' (हरि॰२.१२१.३३)।** चार्यन्ताम् नियुज्यन्तामित्यर्थः।**
- 'अद्य कुन्त्याः परिक्लेशं वनवासं च कृत्स्नशः। द्रौपद्याश्च परिक्लेशं प्रणेष्यामि हते त्वयि' (भा॰भीष्म॰७९.४)। **विनेष्यामि अपनेष्यामीत्यर्थः।**

**-**'प्र यं गये निनीषसि' (ऋ॰८.९२.४)।
- 'ओजायमाना तस्यायं प्रणीय जनकात्मजा' (भट्टि॰५.७६)। **उपहृत्येत्यर्थः।**
- 'तेन सम्यक् प्रणीतानि शरजालानि' (भा॰भीष्म॰८६.६)। **प्रणीतानि=क्षिप्तानि।**
- 'क्रमं प्रणीय पाञ्चाल्यः शिक्षां चोत्पाद्य केवलाम्' (हरि॰१.२४.३२)। **प्रणीय विरचय्य।**
- ददानि किं चापि मनःप्रणीतम्। **मनःप्रणीतं सङ्कल्पितम्, हृदयस्य प्रियमित्यर्थो वैवक्षिकः।**

**-**'परप्रणीतानि वचांसि चिन्वताम् प्रवृत्तिसाराः खलु मादृशां गिरः' (कि॰१.२५)। **परप्रणीतानि=परग्रथितानि परोक्तानीत्यर्थः।**
- 'दग्धां गुहां पश्य उलूकपूर्णा काकप्रणीतेन हुताशनेन' (पञ्चत॰३.१)। **प्रणीतेन=आहतेन, क्षिप्तेन, दत्तेनेति वा।**
- 'भवत्प्रणीतमाचारमामनन्ति हि साधवः' (कु॰६.३१)। **प्रणीतं निबद्धं ग्रन्थे कृतम्, स्मृतमिति वा।**
- 'प्रणीतो न तु प्रकाशितः' (उत्तर॰४)। **प्रणीतो रचितः।**
- 'उत्तरं रामचरितं तत्प्रणीतं प्रयुज्यते' (उत्तर॰१.३)। **उक्तोऽर्थः।**
- प्रणीतः संस्कृतोऽनलः (अमरे)। **प्रणयनं मन्त्रादिना संस्कारैः प्रादुष्करणम् इति स्वामी।**
- 'वानरेन्द्रप्रणीतेन' (बलेन) (रा॰)। **वानरेन्द्रनायकेनेत्यर्थः।**
- 'कण्ठाश्लेषोपगूढं तदपि न चिरं यत्प्रियाभिः प्रणीतम्' (भर्तृ॰३.८२)।** प्रणीतम्=रचितम्।**
- 'प्रणीतश्चाप्रणीतश्च यथाग्निर्दैवतं महत्' (मनु॰९.३१७)। **प्रणीतः=आहितः।**

'वृष्ण्यन्धका ह्युग्रसेनादयो वै कृष्णप्रणीताः सर्व एवेन्द्रकल्पाः' (भा॰उ॰२८.१२)।
- 'साधुकारं याचितं स्यात्प्राक् प्रणीतमयाचितम्' (ल॰वि॰स्मृ॰४.१०)।
- 'मिथ्याप्रणीते यज्ञाङ्गे प्रजानां सङ्क्षयो ध्रुवः (हरि॰३.२.२१, रा॰६.९६.६)। **प्रणीते=निर्मिते=निर्वृत्ते।**
- प्रणीतमुपसम्पन्नं प्रयस्तं स्यात्सुसंस्कृतम् इत्यमरः।
- प्रणीतभावमत्यर्थं युधि सत्यपराक्रम' (भा॰उ॰७६.२)। **युधि समर्पितचित्तमित्यर्थः।**
- प्रणीताः (आपः) (श॰ब्रा॰१.९.२.३२)। प्रणीताः श्वोभूते प्रयोगार्थं वेद्यां निहिताः। प्रणीतेति च यज्ञियपात्राणामन्यतमम्।
- 'त्रिधा प्रणीतो ज्वलनो मुनिभिर्वेदपारगैः (हरि॰३.२३.५)। **प्रणीतः स्मृत उदित उदाहृत उक्तः **(गार्हपत्य आहवनीयो दक्षिणाग्निश्चेत्यग्नित्रेता)।
- 'बुद्धिः प्रणीता येनेयम्' (रा॰२.२२.१४)। **निर्मिता, रचितेत्यर्थः।**
- 'नीतिमता प्रणीता (सेना)' (रा॰२.९७.३१)। **प्रणीताऽभिविनीता=शिक्षिता।**

'दण्डनीत्यां प्रणीतायां सर्वे सिध्यन्त्युपक्रमाः'। **दण्डनीत्यामुपयोगं नीतायाम्, व्यापारितायाम् इत्यर्थः।**
- 'न च धर्मं प्रणीतं ते पथ्यमुक्तं विचक्षणैः' (रा॰५.२३.७)।** प्रणीतमाचरितम्। ते=त्वया।**
- 'किमयं शब्दः स्यात्स्वभावज उत परप्रणीतः' (पञ्चत॰१८.१०)।** परप्रणीतः=परकृतः।**
- 'द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः।' (भा॰सभा॰५६.१३)। **प्रणीतः=निबद्धः, निर्णीतः=प्रतिष्ठापितः**।
- '(आयुर्वेदम् ) भूयोऽष्टधा प्रणीतवान् (सुश्रुते १.१.१८)। **अष्टधा व्यास, जग्रन्थ रचयाञ्चकारेत्यर्थः।**
- 'विशन्मुहूर्तं तु भवेदहश्च रात्रिश्च सङ्ख्या मुनिभिः प्रणीता' (भा॰१२.२३१.१३)। **प्रणीता=निर्धारिता, नियतीकृता।**
- 'तेन वै दुष्प्रणीतेन गता वैवस्वतक्षयम्' (भा॰द्रोण॰१८३.११)। **दुष्प्रणीतेन=दुर्नयेन।**
- 'प्रणीतीरभ्यावर्तस्व' (अथर्व॰७.११०.१)। **प्रकृष्टनयनादिवेदब्रह्मचर्यनियतीः।**
- 'तव प्रणीती (=प्रणीत्या) तव शूर शर्मन्नाविवासन्ति कवयः सुयज्ञाः' (वा॰सं॰७.३५)। **तव प्रणीत्या=स्वया प्रणीताः सन्तः, त्वन्नेत्रा इत्यर्थः।**
- 'प्रणेतारो यजमानस्य मन्म' (ऋ॰७.५७.२)। **प्रणेतारः=प्रेरयितारः। तृन्नन्तमेतत्।**
- 'प्रणेतारं वस्यो अच्छा कर्तारं ज्योतिः समत्सु' (ऋ॰८.१६.१०)।
- 'प्रणयन्तीं चोपेक्षेत' (का॰सं॰वि॰शिष्य॰)। **प्रणयं कुर्वतीमित्यर्थः।**
- 'अस्मत्प्रणेयो राजेति लोकांश्चैव वदन्त्युत' (भा॰शां॰५६.६०)। **प्रणेयो वश्यः।**
- 'सुहृदां हि धनं भुक्त्वा कृत्वा प्रणयमीप्सितम्' (भा॰उ॰१०७.७)। **प्रणयं कृत्वा विस्त्रम्भमुत्पाद्येत्यर्थः।**
- 'स्नेहस्य तत्फलमसौ प्रणयस्य सारः' (मालती॰१.९)।
- 'मया गृहीते सलिलेऽनेन कृतः प्रणयः' (शा॰५)। **प्रणयः परिचयः। कृतः प्रदर्शितः।**
- 'अजानता महिमानं तवेदं मया प्रमादात्प्रणयेन वाऽपि' (गीता॰११.४१)।
- 'मैत्र्यात्, परिचयाद्वा साधारणोऽयं प्रणयः' (शा॰३)। **प्रेमा, अनुरागः**
- 'अलङ्कृतोऽस्मि स्वयङ्ग्राहप्रणयेन भवता' (मृच्छ॰१)। **प्रणयेन=प्रसादेन।**
- 'हरेरतुलविक्रमप्रणयलालसः साहसे' (मालती॰८.७)। **प्रणयोऽभिलाषः, स्पृहा।**
- 'आबद्धकङ्कणकरप्रणयप्रसादमासाद्य' (मालती॰६.१४)। **करप्रणयः=करग्रहरणम्, पाणिपीडनम्।**
- 'तद्भूतनाथानुग नार्हसि त्वं सम्बन्धिनो मे प्रणयं विहन्तुम्' (रघु॰२.५८)। **प्रणयं प्रार्थनाम्।**
- 'स मद्विधानां प्रणयैः कृशीकृतः (चारु॰१.२६)। **प्रणयैः=याच्ञाभिः, धनयाचनैः।**
- 'हेतुप्रणयालसः' (अवदा॰जा॰२३.२७)। **युक्तिग्रथनमन्द इत्यर्थः।**
- 'नेता रसानां नेता भासां ज्योतिषां प्रणयः' (नि॰२.१४.३)। **प्रणयः प्रणेता। कर्तर्यच्।**
- 'भव्यानां भवादृशां चार्थिदर्शनं महोत्सवः प्रणयनमाराधनम्' (हर्ष॰उ॰३)। **प्रणयनं याचनम्। राजानं प्रति भैरवाचार्योक्तिरियम्।**

### नु
- नु (णु-स्तुतौ)।
- 'प्र पर्वता अनवन्त प्र गावः' (ऋ॰८.८५.५) **प्राणवन्त=अनदन्, अशब्दायन्त। गावोऽरेभन्त (अरम्भन्त) पर्वताश्चागर्जन् इत्यर्थः।**
- 'ओमिति प्रणौति' (ऐ॰ब्रा॰५.३२)। **प्रणौति=उच्चारयति। विशिष्टेऽर्थे धातोः पाठः सामान्ये प्रयोगः।**
- 'षोडशभिः प्रणौति' (ऐ॰ब्रा॰४.१,६.३३)। **षण्णामक्षराणामन्ते ओम् इत्यक्षरमुच्चारयतीत्यर्थः।**
- 'य एतदेवं विद्वानक्षरं प्रणौति' (छां॰उ॰१.४.५)। **उक्तोऽर्थः।**

### नुद्
- नुद् (णुद-प्रेरणे)।
- 'प्रणुदा नः सपत्नान्' (वा॰सं॰१५.२)। **परासुवेत्यर्थः। उत्सारय, दूरं गमय।**
- 'अग्ने जातान् प्रणुद मे सपत्नान्' (अथर्व॰७.३५.१)। **अतिदूरमपसारयेत्यर्थः।**
- 'सा नो भूमिः प्रणुदतां सपत्नान्' (अथर्व॰१२.१.४१)। **उक्तोऽर्थः।**
- 'नावमन्येदभिगतं न प्रणुद्यात्कथञ्चन' (भा॰अनु॰६३.१३)। **प्रणुद्यात्=प्रत्याख्यायात्, निराकुर्यात्। अभिगतमभ्यागतम्।**
- 'अप्रणोद्योऽतिथिः सायं सूर्योढो गृहमेधिना' (मनु॰३.१०५)।** अप्रत्याख्येयः। सूर्योढमस्तमनवेलायां प्राप्तमतिथिं वासे न प्रत्याचक्षीतेत्यर्थः।**
- 'न सायकप्रणुत्तानां पुनरस्ति निवर्तनम्' (अथर्व॰९.२.१२)।** सायकर्दूरं प्ररितानाम् इत्यर्थः।**
- 'तस्य सैन्यस्य रेणुमुद्धूतं वै वाजिखुरप्रणुन्नम्' (भा॰वन॰२६९.२५)। **प्रणुन्नम्=उत्क्षिप्तम्।**
- 'बहुवेगप्रणुन्नेन समुद्रेण' (रा॰५.३.३८)। **प्रणुन्नेन=आकम्पितेन, क्षोभितेन।**

### नृत्
- नृत् (नृती-गात्रविक्षेपे)।
- 'क्लीबा इव प्रनृत्यन्तो वने ये कुर्वते घोषम्' (अथर्व॰८.६.११)। **प्रनृत्यन्तो नर्तनपूर्वकं गच्छन्तः।**
- 'प्रनृत्यतीव सङ्ग्रामे चापहस्तो धनञ्जयः' (भा॰वि॰६२.९)। **हर्षाविष्टः प्रनृत्तवान् (=नर्तितुमारब्ध)। प्रशब्द आदिकर्मणि।**
- 'ये तदास्मान् प्रनृत्यन्ति पुनर्गौरिति गौरिति' (भा॰८.८३.४३)। **अवहेलयन्तो नर्तकवृत्तिमास्थुः। **

### पक्ष्
- पक्ष् (पक्ष-परिग्रहे)।
- 'प्रपक्षः शकुनिस्तेषाम्' (भा॰द्रो॰७.१२)। **प्रपतितपक्ष इत्यर्थः। **

### पच्
- पच् (डुपचष्-पाके)।
- पिटकायाः पाकः प्रपाको भवति।

### पठ्
- पठ् (पठ- व्यक्तायां वाचि)।
- 'यं (जप्यं) सप्तरात्रं प्रपठन् पुमान् पश्यति खेचरान्' (भा॰पु॰४.८.५३)। **प्रपठन्=उच्चैरुच्चारयन्। येन यत्नेन मन्वाद्यैरात्मवचनं प्रपाठितम् (=प्रोक्तम्, अध्यापितम्)। प्रपाठक इति तैत्तिरीयसंहितादिषु ग्रन्थैकदेशस्य सञ्ज्ञा।**

### पण्
- पण् (पण-व्यवहारे स्तुतौ च)।
- 'येन धनेन प्रपणं चरामि' (अथर्व॰३.१५.५)। **व्यवहर्तुं पण्यद्रव्यस्य परिमाणकल्पनं प्रपण इति सायणः।**
- 'शुनं नो अस्तु प्रपणः' (अथर्व॰३.१५.४)।** प्रपणो विनिमयः।**

### पत्
- पत् (पत्लृ-गतौ)।
- 'साकं यक्ष्म प्र पत' (ऋ॰१०.९७.१३)।** प्रपत=अपध्वंस।**
- 'गिरिभिः पुरा वसुधां प्रपतद्भिरुत्पतद्भिश्च' (व॰सं॰३१.३)।
- 'ता एता देवताः सृष्टा अस्मिन्महत्यर्णवे प्रापतन्' (ऐ॰उ॰२.१)। **प्रापतन्=न्यञ्चन्।**
- 'ये तत्र पक्षिणो भूत्वा प्रपतन्ति यथादिशम्' (भा॰उ॰४६.९)। **प्रपतन्ति=उड्डीयन्ते।**
- 'दृष्ट्वाऽपि नाभ्यजानन्त तेऽज्ञानात्प्रपतन्त्युत' (भा॰सभा॰३.३३)।** प्रपतन्ति=स्खलन्ति।**
- 'प्रपतेतः पापि लक्ष्मि नश्येतः' (अथर्व॰७.११५.१)।** प्रपत=दूरं गच्छ।**
- 'पुरूरवो मा मृथा मा प्रपप्तः' (ऋ॰१०.९५.१५)।** मा पलायिष्ठाः, माऽपक्रमीः।**
- 'न खालित्यं न पालित्यं न केशाः प्रपतन्ति च (चरके)।
- वय एवैनमेतद्भूतं प्रपातयति' (श॰ब्रा॰३.३.४.१५)। **प्रपातयति=उड्डाययति।**
- 'प्रपातादुद्धृतोऽन्यस्मादन्यत्र पतितो ह्यसि' (अवदा॰जा॰२४.२८)। **प्रपातः=अवपातः=अवटः। प्रपातस्त्वतटो भृगुरित्यमरः।**
- 'मधु प्रेप्सुरिवाबुद्धिः प्रपातं नावबुध्यते' (भा॰द्रोण॰१३३.१०)। **उक्तोऽर्थः।**
- 'प्रपातैरायुधान्युग्राण्युद्वहन्त (महीधरम्) न चुक्षुभे' (भा॰द्रोण॰१७५.७४)।
- प्रपाताः पयसो विचित्राः कणपङ्क्तयः (यो॰वा॰६ (२) १८६.७९)। **प्रपाता धारासाराः।**
- 'शरत्प्रतीक्षः क्षमतामिमं भवाञ्जलप्रपातं रिपुनिग्रहे धृतः' (रा॰४.२७.४८)। **जलप्रपातः=जलागमः=वर्षाकालः।**

### पद्
- पद् (पद-गतौ)।
- 'यदध्वर्युश्च प्रतिप्रस्थाता च निश्चक्रामतः प्र च पद्येते' (श॰ब्रा॰४.२.४.२२)।** प्रपद्येते=प्रत्यावर्तेते।**
- 'तम एतत्पुरुष मा प्रपत्थाः' (अथर्व॰८.१.१०)।** मा प्रपत्थाः=मा गमः।**
- 'योनिमन्ये प्रपद्यन्ते शरीरत्वाय देहिनः' (कठ॰उ॰५.७)। **प्रपद्यन्ते प्राप्नुवन्ति।**
- 'अप्रपद्यंश्च कर्माणि नित्यदेयानि' (भा॰शां॰३४.१२)। **अप्रपद्यन्=प्रापद्यन्त=आचरन्।**
- 'पश्यामो मयि किं प्रपद्यते' (अमरु॰२४)। **मयि कथं व्यवहरतीत्यर्थः।**
- 'धमनोर्यदा मातरिश्वा प्रपद्यते' (सुश्रुते १.२५१.२०)। **प्रपद्यते=उपैति।**
- 'ब्रह्म प्रपद्ये ब्रह्म मा क्षत्राद् गोपायतु' (ऐ॰ब्रा॰७.२२)। **बह्म शरणं यामीत्याह।**
- 'गच्छामित्रान् प्रपद्यस्व' (ऋ॰६.७५.१६)। **प्रपद्यस्व=आक्राम, आस्कन्द, अभियाहि।**
- 'अथाम्बराद् भयजनना प्रपेदिरे सपादपाः...महाद्रयः' (भा॰१.१९.२६)। **पतिता इत्यर्थः।**
- 'ते शरा स्वसमुत्थेन प्रदीप्ताश्चित्रभानुना। भूमौ सर्वे तदा राजन् भस्मभूताः' प्रपेदिरे' (भा॰उ॰१८०.३४-३५)। **प्रपेदिरे=अवपेतुः।**
- 'श्रुत्वेदानीं प्रपद्येथाः स्वां मतिम्। **निश्चयं याहीत्यर्थः।**
- 'अनन्यशरणा चाद्यैव प्रभृति प्रपद्यस्व मनसा वाच क्रियया च .. .. देवदेव त्रिभूवनगुरुं त्र्यम्बकम्' (हर्ष॰१)। **प्रपद्यस्व=शरणं याहीत्यर्थः।**
- 'प्रगृहीते ततो धर्मे प्रपत्स्यति कृतं युगम्' (हरि॰३.४.४६)।** प्रवेक्ष्यति, प्रक्रंस्यत इति वाऽर्थः।**
- अप्रवृत्ताः प्रपत्स्यन्ते समयाः शपथास्तथ (हरि॰३.३.३०)। **प्रवर्तिष्यन्ते, प्रचरिष्यन्ति प्रथिष्यन्त इत्याह।**
- 'द्वारैवैनं पितृलोकं प्रपादयति' (श॰ब्रा॰१३.८.१.५)। **गमयति प्रापयतीत्यर्थः।**
- अथैनं शालां प्रपादयति (श॰ब्रा॰३.१.२.२१)। **प्रपादयति=प्रापयति=प्रवेशयति।**
- 'इन्द्रं मध्यं प्रपादयन्ति' (=अन्तः प्रवेशयन्ति)।
- 'अपरस्याह्नः सन्धिकाले गृहान् प्रपादयेत्' (व॰गृ॰१५.१४)। **उक्तोऽर्थः।**
- 'अथाऽस्य स्थानं व्रजपरिहितं प्रपाद्य' (लौ॰गृ॰३.४)। **गोसमूहो व्रजः, तेन परिहितमधिष्ठितं स्थानं प्रपाद्य प्रवेश्येति देवपालः।**
- 'अथ यत्र पूर्वया द्वारा वसतीवरीः प्रपादयन्ति। तदपरया द्वारा नेष्टा परिस्रुतं प्रपादयति' (श॰ब्रा॰५.१.२.१६)। **प्रपादयन्ति=प्रणयन्ति।**
- 'द्वारा पुरं प्रपित्सेत्' (श॰ब्रा॰११.१.१.३)। **प्रपत्तुं प्रवेष्टुमिच्छेदित्याह।**
- 'शिष्यस्तेऽहं शाधि मां त्वां प्रपन्नम्' (गीता॰२.७)। **प्रपन्नम्=शरणागतम्।**
- पीडिते तु विपन्नः स्यात्प्रपन्नः शरणागते (औ॰पदा॰२.४१)।
- 'मनोवाक्कर्मभिर्देव त्वां प्रपन्नान् भजस्व नः' (भा॰कर्ण॰३३.६२)। **प्रपन्नान्=शरणागतान्।**
- प्रपन्ना मामियं चेति दयां कर्तुमिहार्हसि' (भा॰आश्व॰६७. १९)। **उक्तोऽर्थः।**
- 'प्रपन्नवत्सलो देवः' (भा॰अनु॰१७.६८)।
- 'भीतं प्रपन्नं प्रददाति यो वै' (भा॰उ॰१२.२०)।
- 'त्वं प्रसादं प्रसन्नात्मन् प्रपन्नानां कुरुष्व नः' (वि॰पु॰१.९.७४)।
- त्रायन्तां वो मधुरिपोः प्रपन्नार्तिच्छिदो नखाः' (ध्वन्यालोके १.१)।
- 'प्रपन्नानां परित्राता प्रजानां प्रियकारकः' (शिव॰१.१५)। **अत्र सर्वत्र प्रपन्नः शरणागत उच्यते।**
- 'शरणं ये प्रपन्नानां भवन्ति शरणार्थिनाम्' (भा॰वि॰१६.२७)। **प्रपन्नानां प्राप्तानामुपेतानाम्। अस्मात्प्रयोगादवसीयते यत्र क्वापि प्रपन्नशब्दः शरणागतमाह तत्र शरणमिति द्वितीयान्तं गम्यमानत्वाल्लुप्तमिति द्रष्टव्यम्।**
- 'प्रपन्नं साधयन्नर्थम्' (याज्ञ॰२.४०)। **इह प्रपन्नं प्रतिपन्नमभ्युपेतमाह।**
- 'इयं प्रपन्ना तपसे तपोवनम्' (कु॰५.५६)। **प्रस्थिता गतेत्यर्थः।**
- 'प्रत्यक्षाभिः प्रपन्नस्तनुभिरवतु वस्ताभिरष्टाभिरीशः (शा॰१.१)। **प्रपन्नः=सम्पन्नः=उपपन्नः=सङ्गतः।**
- 'रात्र्यां प्रपन्नायाम्' (=अवतीर्णायां त्रियामायाम्) (रा॰२.४२.३२)।
- 'क्षमां च तत्रात्मवतां प्रपत्तुम्' (अवदा॰जा॰१९.३३)। **प्रपत्तुम्=आचरितुम्=कर्तुम्।**
- 'कुर्वीत यस्ता हृदयेऽपि तावत्स्यात्सोऽपहास्यः किमुत प्रपत्ता' (अवदा॰जा॰२०.१७)। **प्रपत्ता=अनुष्ठाता।**
- 'उक्तं गृहप्रपदनम्' (आश्व॰गृ॰२.१०.१)। **गृहप्रपदनम्=गृहप्रवेशः।**

### पा
- पा (पा-पाने)।
- 'यत्त्वा देव प्रपिबन्ति तत आप्यायसे पुनः' (ऋ॰१०.८५.५)। **पूर्णं पिबन्ति इत्यर्थः। प्रशब्दः पानस्य पर्याप्तिं कार्त्स्न्यमाह।**
- 'ऋजुः पश्यति यः सर्वं चक्षुषा प्रपिबन्निव' (भा॰उ॰३४.२३)। **आत्मानं दर्शनेन प्रत्यग्रतां नयन् इत्यर्थः।**

### पिष्
- पिष् (पिष्लृ-सञ्चूर्णने)।
- 'करेण येन प्रापनष्टि कुञ्जरान्न तेन सिंहो मशकान् प्रबाधते' (पञ्चत॰१.२२६)। **प्रशब्दः प्रकर्षे। सञ्चूर्णयति न त्ववचूर्णयति।**

### पुष्
- पुष् (पुष-पुष्टौ)।
- 'प्रो त्ये अग्नयोऽग्निषु विश्वं पुष्यन्ति वार्यम्' (ऋ॰५.६.६)। **प्रशब्दः प्रकर्षे। पोषस्य कार्त्स्न्यमाह।**

### पूर्
- पूर् (पूरी-आप्यायने)।
- 'क्व गतिमानुषाणां च धनुषोऽस्य प्रपूरणे' (रा॰१.६७.२०)। **प्रसज्य धनुष आकर्णकर्षण इत्यर्थः।**

### पॄ
- पॄ (पॄ-पालनपूरणयोः)।
- 'प्र यत्समुद्रमतिशूर पर्षि पारया तुर्बशं यदुं स्वस्ति' (ऋ॰१.१७४.९)। **प्रपर्षि=पारं नय। लेटि रूपम्। स्वस्ति=क्षेमेण।**
- 'प्र प्र यज्ञं पृणीतन' (ऋ॰५.५.५)। **कृत्स्नं कुरुतेत्यर्थः।**
- 'शाब्दी ह्याकाङ्क्षा शब्देनैव प्रपूर्यते' (साहित्य॰)। **दुह-प्रपूरण इति धातुपाठः। पूरणाभाव एव सः। इति प्रस्थानप्रसृतिपदे विरुद्धार्थस्य दर्शनादिति शाकटायनीये धातुपाठे। स्वाम्यप्येतमेवार्थमनुवदति क्षीरतरङ्गिण्याम्। वस्तुतः स्वामिशाकटायनयोः सम एष भ्रमः। अद्यापि हैमवतीषु वसतिषु दोहनार्थे** 'दूध भरना' **इति व्यवहरन्त्याबालवृद्धं लोकाः। पयसा पात्रपूरणस्येष्टत्वाद् दोहनस्य च तदर्थत्वान्माङ्गलिकः प्रयोक्ता दोहनं प्रपूरणमाह। गां दुग्धे इत्यस्य गोः स्तनेभ्यः पयो निष्कास्य क्षारयित्वा पात्रं भरतीत्यर्थः। कामान् दुग्धे इत्यादिषु सर्वत्र प्रपूरणमेवार्थः। पूरणाभावस्तु सुतरां दुःश्लिष्ट इति न बहु वक्तव्यमस्ति। **

### प्लु
- प्लु (प्लुङ्-गतौ)।
- 'तेऽधराञ्चः प्रप्लवन्ताम्' (अथर्व॰३.६.७)। **नदीप्रवाहस्योपर्येव गच्छन्त्वित्यर्थः**। स ऐक्षत।
- 'यमिममात्मानमप्सु प्रापिप्लवम्' (श॰ब्रा॰६.२.१.८)। **प्रावाहयमित्याह। प्रापिाप्लवम् इति ण्यत्तस्य प्लवतेर्लुङि रूपम्।**

### बन्ध्
- बन्ध् (बन्ध्-बन्धने)।
- 'योऽनवद्यं कवते न तु प्रबध्नाति स घटमानः (कविः)' (का॰मी॰१.५)। **प्रबध्नाति प्रबन्धं रचयति।**
- 'स यथा शकुनिः सूत्रेण प्रबद्धो दिशं दिशं पतित्वाऽन्यत्रायतनमलब्ध्वा बन्धमुपश्रयते' (छां॰उ॰६.८.२)। **प्रबद्धः=दृढं बद्धः।**
- 'अविज्ञातप्रबन्धस्य वचो वाचस्पतेरपि। व्रजत्यफलतामेव... (कि॰११.४३)। **प्रबन्धः पूर्वापरसम्बन्धः।**
- 'नानद्यतनवत्क्रियाप्रबन्धसामीप्ययोः' (पा॰३.३.१३५)। **अत्र क्रियाप्रबन्धः क्रियासातत्यम्। प्रबन्धप्रहितं बाणवर्षम्=सातत्येन प्रेरिता बाणवृष्टिः।**
- 'अनुज्झितार्थसम्बन्धः प्रबन्धो दुरुदाहरः' (शिशु॰२.७३)।** प्रबन्धः सन्दर्भः।**

### बाध्
- बाध् (बाधृ-लोडने)।
- 'प्रबाधिता सहसा दैव्येन' (ऋ॰१०.१०८.९)।
- 'दैव्येन बलेनाग्रतः प्रेरितेति विवक्षा। बाहुभ्यां प्रबाधते कर्माणि' (नि॰३.९)।

### बुध्
- बुध् (बुधिर्-बोधने, बुध-अवगमने)।
- 'अभुत्स्यु प्र देव्या वाचाहमश्विनोः' (ऋ॰८.९.१६)।** प्राभुत्सि=अजागरिषम्।**
- 'अप्रबुद्धा पशोः शक्तिः प्रबुद्धा कौलिकस्य च। नरेश्वरे जगत्सर्वं निमीलति निमीलति...... तत्प्रबोधे प्रबुध्यते (हित॰४.१३५)॥ (१)**प्रबाधते प्रतनोतीत्यर्थः। प्रशब्दोऽर्थविपर्यासकृत्।** न मृत्युसेनामायान्ती जातु कश्चित् प्रबाधते (=वारयति)।
- 'कथं न दैवं शक्येत पौरुषेण प्रबाधितुम्' (भा॰सभा॰४६.२०)। **प्रबाधितुम्=पीडयितुम्, विरोद्धुम्, निहन्तुम्। **'दिनकरभाः प्रबाधमानं वर्षत्रम्' (रा॰२.१०७.१८)।** दिनकरभा इति द्वितीयाबहुवचने रूपम्। प्रबाधमानम्=निवारयत्।**

F.N.

(१.इत्यादयः पञ्च पङ्क्तयः स्थानभ्रष्टा बाधृधातुप्रसङ्गे कर्माणीत्यतोऽनन्तरम्पाठ्याः।)

### बृह्
- बृह् (बृह बृहि-वृद्धौ)।
- 'प्र हि क्रतुं बृहथो यं वनुथो रध्रस्य स्थो यजमानस्य चोदौ (ऋ॰२.३०.६)।
- 'धृष्टद्युम्नः सोमकानां प्रबर्हः' (भा॰आदि॰१९३.१)। **प्रबर्हः श्रेष्ठः।**
- 'तत्रोपतस्थुर्भरतप्रबर्हाः' (भा॰वन॰२४.२५)।
- 'भवान् प्रबर्हः शास्त्राणां प्रगल्भश्चातिबुद्धिमान्' (भा॰शां॰३१८.६४)। **उक्तोऽर्थः।**

### ब्रू
- ब्रू (ब्रूञ्-व्यक्तायां वाचि)।
- 'अस्येदु प्रब्रूहि प्र पूर्व्याणि कर्माणि' (ऋ॰१.६१.१३)। **प्रब्रूहि=आख्याहि। विस्तरेण शंसेत्यर्थः।**
- 'कदा नु ते भ्रात्रं प्रब्रवाम' (ऋ॰४.२३.६)। **घोषयामेत्याह।**
- 'प्रैतानि तक्मने ब्रूमः' (अथर्व॰५.२२.८)। **प्रब्रूमः=रहस्यनिर्भेदपूर्वं ब्रूमः।**
- 'इदं वाव तज्ज्येष्ठाय पुत्राय पिता ब्रह्म प्रब्रूयात्' (छां॰उ॰३.११.५)। **शिष्याद् उपदिशेदित्यर्थः।**
- 'यदचरस्तन्वा वावृधानो बलानीन्द्र प्रब्रुवाणो जनेषु' (ऋ॰१०.५४.२)। **प्रब्रुवाणः=प्रख्यापयन्।**
- 'हुत उपसृष्टां प्रब्रूतादित्याह' (का॰श्रौ॰४.२.१८)। **प्रशब्दोऽनर्थकः। हतेऽग्निहोत्रे। उपसृष्टा=वत्सेन सङ्गता गौः।**
- 'एतस्यैव बलिहरणस्यान्ते कामं प्रब्रुवीत भवति हैवास्य' (गो॰गृ॰१.४.२८)। **प्रब्रुवीत=शब्दतः कथयेत, न तु मनसा प्रार्थयेत। प्रशब्दः प्रकर्षे। **

### भक्ष्
- भक्ष् (भक्ष-अदने)।
- 'ततः स कालः क्षुधितो देवांश्चासुरांश्च प्राभक्षयत' (का॰सं॰कल्प॰रेवती॰५)। **भक्षयितुमारब्धेत्यर्थः। प्रशब्द आदिकर्मणि। **

### भा
- भा (दीप्तौ)।
- **प्रभातायां शर्वर्याम्=भातुं प्रवृत्तायाम्। **

### भाष्
- भाष् (भाष-व्यक्तायां वाचि)।
- 'अम्बाम्बेति यथा बालः शिक्षमाणः प्रभाषते' (वा॰प॰१.१५२)।** शिक्ष्यमाणोऽपभाषत इति पाठान्तरम्। **

### भिद्
- भिद् (भिदिर्-विदारणे।
- 'उत्तमे वयसि सर्व एव (दन्ताः) प्रभिद्यन्ते' (श॰ब्रा॰११.४.१.५)। **शीयन्ते, भ्रश्यन्ति प्रपतन्तीत्याह।**
- 'न त्वां प्रभिन्नं जानामि किमिदं भरतर्षभ' (भा॰मौ॰८.६)। **प्रभिन्नं पराजितम्।**
- 'छिन्ना भिन्नाः प्रभिन्ना वा' (रा॰५.२६.१०)। **भिन्ना भित्तिवत्। प्रभिन्ना घटवत् शकलीकृता इत्यर्थः।**
- **प्रभिन्नो गजितो मत्तः (गजः) इत्यमरः।**
- 'प्रभिन्नमिव मातङ्गं परिकीर्णं करेणुभिः' (भा॰वि॰१९.२९)।
- 'ततो महामेघमहीधराभं प्रभिन्नमत्यङ्कुशमत्यसह्यम्' (रा॰२.१५.४६)। **उक्तोऽर्थः।**
- 'प्रभिन्ननरनारीकः समाजोत्सवशोभितः' (रा०२.१००.४४)। **प्रभेदः सन्तोष इति तिलकः। प्रहृष्टनरनारीक इति क्वचित् पाठः।**

### भुज्
- भुज् (भुजो-कौटिल्ये)।
- 'प्रभुज्य दक्षिणं जानुम्' (वा॰गृ॰५.२५)।** अन्वाच्येत्यर्थः।**
- 'दक्षिणं जानुं प्रभुज्य' (कौ॰सू॰१.१८)। **उक्तोऽर्थः।**

### भू
- भू (भू-सत्तायाम्)।
- 'भुवः प्रभवः' (पा॰१.४.३१)।
- **भवनपूर्वके निःसरणे प्रभवतिर्वर्तत इति पदमञ्जरी।**
- हिमवतो गङ्गा प्रभवति। **ततः प्रादुर्भवतीत्यर्थः।**
- '(शराः) प्रभवन्तः शरासनात्' (भा॰वि॰५८.४१)। **निःसरन्त इत्यर्थः।**
- 'अव्यक्ताद् व्यक्तयः सर्वाः प्रभवन्त्यहरागमे' (गीता ८.१८)। **प्रादुर्भवन्तीत्यर्थः।**
- वनेऽपि दोषाः प्रभवन्ति रागिणाम्। **उक्तोऽर्थः**।
- 'स्वायम्भुवान्मरीचेर्यः प्रबभूव प्रजापतिः' (शा॰७.९)।** जज्ञ इत्यर्थः।**
- ततः प्रजानां पतयः प्राभवन्नेकविंशतिः (भा॰अादि॰१.३३)।
- 'लोभात् क्रोधः प्रभवति' (हित॰)।
- 'द्वजातिपूर्वको लोकः क्रमेण प्रभविष्यति' (भा॰वन॰१६०.८९)। **प्रभविष्यतीति शक्तिसम्पन्नो भविष्यतीत्याह।**
- 'विश्वासात्प्रभवन्त्येते' (हित॰)। **प्रभवः समर्था भवन्तीत्यर्थः।**
- 'मदनसन्तप्ताऽपि न खल्वात्मनः प्रभवामि' (शा॰३)। **नात्मन ईश इत्याह।**
- 'प्रभवति निजस्य कन्यकाजनस्य महाराजः' (मालती॰४)। **महाराजस्य कन्यास्वधिकार इति विवक्षति।**
- 'विधिरपि न येभ्यः प्रभवति' (भर्तृ॰२.९४)। **दैवमपि येषां नेष्ट इत्यर्थः।**

**-**प्रभवति मल्लो मल्लाय।** तुल्यबली भवतीत्याह।**
- 'प्रभवन्त्योऽपि हि भर्तृषु कारणकोपाः कुटुम्बिन्यः' (माल॰)। **प्रभवः सत्योऽपीत्याह।**
- 'कथं मृत्युः प्रभवति वेदशास्त्रविदाम्' (मनु॰३.२)।** अभिभवति प्रसहत इत्यर्थः।**
- 'यज्ञो हैभ्यो विहृतो न प्रबभूव' (ऐ॰ब्रा॰१.१८)।** एषां सहायो न बभूव, नैतांस्तर्पयामास।**
- 'देवेभ्यो वै सुवर्गो लोको न प्राभवत्' (तै॰सं॰६.६.११.२)।
- 'प्र स्तोमो बभूत्वग्नये' (ऋ॰१.१२७.१०)। **प्रबभूतु=उपकरोतु, उपयोगं व्रजतु।**
- 'रयिमिव पृष्ठं प्रभवन्तम्' (ऋ॰२.१३.४)। **पृष्ठवाह्यादभ्यधिकमित्यर्थः।**
- 'पशवो रेवत्यां प्राभवन्' (तै॰ब्रा॰१.५.२.५)। **प्रभूता अतिबहुला अभवन्नित्यर्थः।**

**-**'प्राभवंस्तस्या विवेकगुणाः क्रियाः' (राजत॰५.३५२)। **उक्तोऽर्थः।**
- 'भवत्सम्भावनोत्थाय परितोषाय मूर्छते। अपि व्याप्तदिगन्तानि नाङ्गानि प्रभवन्ति मे' (कु॰६.५९)॥ **पर्याप्तानि न भवन्ति।**
- 'गुरुः प्रहर्षः प्रबभूव नात्मनि' (रघु॰३.१७)। **शरीरे न ममावित्यर्थः।**
- 'मुदा शरीरे प्रबभूव नात्मनः पयोधिरिन्दूदयमूर्छितो यथा' (भ॰पु॰१.११.६)। **मुदा आत्मनः शरीरे न प्रबभूवेत्यन्वयः। शरीरेऽस्य वशो नाभूदित्यर्थः। प्रहर्षविधेयोऽभूदिति पर्यवसितोऽर्थः।** **इत्थम्भूतो वाग्विन्यासः प्रचरद्भाषाशैल्याऽत्यन्तं संवदत इति सुधीभिरस्यार्वाचीनत्वमवसेयम्भवति।**
- '(गोमिनः) प्रभावयन्ति राष्ट्रं च व्यवहारं कृषिं तथा' (भा॰शां॰८७.३८)। **प्रभावयन्ति सामर्थ्ययुतं कुर्वन्ति, एधयन्तीत्यर्थः।**
- 'गात्रेषु वलयः प्राप्ताः श्वेताश्चैव शिरोरुहाः। जरया पुरुषो जीर्णः किं हि कृत्वा प्रभावयेत्' (रा॰२.१०५.११)॥ **शक्तिमान्त्स्यादित्याह।**
- 'कथं च खल्वात्मबलं च तत्त्वतः प्रभावयेन्मां चरणे दशाननः' (रा॰५.३७.३५)। **अनुभवेद् विजानीयात्, परिचिनुयात्, विविञ्च्यादित्यर्थः।**
- 'एवं मनःप्रधानानि इन्द्रियाणि प्रभावयेत्' (रा॰२.१०५.२१)। **मनः प्रधानानामिन्द्रियाणां प्रभवेत्। तानि नियच्छेदित्यर्थः।**
- 'स यदि राजोपदस्येत्। तमत एव तत्वीरन्नतः प्रभावयेयुः' (श॰ब्रा॰)। **निष्क्रमयेयुरित्यर्थः।**
- 'एतत् प्रबिभावयिषन्ति चतुर्थस्याह्न उद्यत्यै' (ऐ॰ब्रा॰५.३)। **प्रभुत्वमक्षरस्प कर्तुमिच्छन्तीत्याह।**
- 'ब्रह्मणो हि प्रभूतोऽग्निरग्नेरपि च काञ्चनम्' (भा॰अनु॰८५.५१)। **प्रभूतो जात इत्यर्थान्तरम्।**
- 'कच्चिच्च वो मूलफलं प्रभूतम् (=प्रचुरम्)।
- अकिञ्चनः सन् प्रभवः स सम्पदाम्' (कु॰५.७७)। **प्रभवः=स्रोतः।**
- 'प्रभवार्थाय भूतानां धर्मप्रवचनं कृतम् (भा॰शां॰१०९.१०)। **प्रभवो भूतिः समृद्धिः।**
- यथा नदीनां प्रभवः समुद्रः, यथाऽऽहुतीनां प्रभवो हुताशः।** (समुद्रः प्रभवः सङ्गमस्थानम्। आहुतिभिर्हुताशः प्रभूतो भवति)**
- 'यथेन्द्रियाणां प्रभवं मनोऽपि (प्रभवं प्रभु) तथा प्रभुर्नो भगवानुपेन्द्रः' (म॰व्या॰१.५१)॥
- 'पुत्र दुर्योधन! अहं तव प्रभावी ननु' (पञ्च॰१)। **प्रभावोऽस्यास्ति, प्रभुः। अहं ते प्रभवामीत्यर्थः।**

### भृ
- भृ (भृञ्-भरणे)।
- 'प्र वां ब्रह्माणि कारवो भरन्ते' (ऋ॰७.७२.४)। **उपहरन्तीत्यर्थः।**
- 'इमा रुद्राय तवसे कपर्दिने क्षयद्वीराय प्रभरामहे मतीः' (वा॰सं॰१६.४८)। **उक्तोऽर्थः।**
- 'वयं घा ते अपूर्व्येन्द्र ब्रह्माणि वृत्रहन्। पुरूतमासः पुरुहूत वज्रिवो भृतिं न प्र भरामसि' (ऋ॰८.६६.११)। **भृतिरुपहारः। केवलस्यापि भृञ उपहरणमर्थः।**
- 'प्र वो भ्रियन्त इन्दवो मत्सरा मादयिष्णवः' (ऋ॰१.१४.४)।
- अथैनं सर्वेषामनुवाकानां प्रभृतीरभिव्याहारयति। **प्रभूतिरादिर्भवति। लोके प्रभृतिरव्ययमनव्ययं च। उभयथा हि प्रयोगाः प्रथन्ते।**
- 'यज्ञस्य चक्षुः प्रभृतिः' (अथर्व॰२.३५.५)। **प्रभृतिरादिः, आदिभूतम्। इदमग्निमुद्दिश्योक्तम्।**
- **सम्भाराणां प्रकर्षेण भूतिर्भरणमायोजनं प्रभृतिः, तया वर्तते यः स प्राभृतः। चिकित्सायां प्राभृतः 'चिकित्साप्राभृत' इति चरके (सू॰१६.२९) गङ्गाधरः।**

### मथ्
- मथ् (मथे-विलोडने)।
- 'सन्निपातावधूतैश्च प्रमाथोन्मथनैस्तथा' (हरि॰२.३०.३२)। **प्रमाथो (मल्लस्थ) भूमौ पातनम्।** भारते (विराट॰१३.२७) अप्ययं श्लोकः पठ्यते।
- तत्र नीलकण्ठ एव विवृणोति-** निपात्य पेषणं भूमौ प्रमाथ इति कथ्यते। यत्तूत्थायाङ्गमथनं तदुन्मथनमुच्यते।**

### मद्
- मद् (मदी-हर्षे)।
- 'द्यूते पाने तथा स्त्रीषु मृगयायां च यो नरः। न प्रमाद्यति मोहात्...' (भा॰शां॰२८८.२६)॥** द्यूते इत्यादयः सामीप्ये सप्तम्यः। न प्रमाद्यति आत्मानं विस्मृत्य तत्राभिनिविष्टो न भवतीत्यर्थः।**
- 'मा जीवेभ्यः प्रमदः' (अथर्व॰८.१.७)।** प्रपूर्वो मदिरनवधाने वर्तते। अनवहितो मा स्म भूरित्याह।**
- नोपगच्छेत्प्रमत्तोऽपि स्त्रियमार्तवदर्शने। **प्रमत्तः कामशरैः पीडितः।**
- 'प्रमदसम्मदौ हर्षे' (पा॰३.३.६८)।
- 'दश धर्मं न जानन्ति धृतराष्ट्र निबोध तान्। मत्तः प्रमत्त उन्मत्तः......' (भा॰उ॰३३.१०१)।** प्रमत्तोऽनवहितः।**
- 'कथां प्रमत्तः प्रथमं कृतामिव (शा॰४.१)।
- 'यन्ति प्रमादमतन्द्राः' (अथर्व॰२०.१८.३)।** प्रमादं प्रकर्षेण मादयितारं तस्य मदकरं सोमम् इति सायणः।**

### मन्द्
- मन्द् (मदि-स्तुतिसोदामदस्वप्नकान्तिगतिषु)।
- 'यां त्वा जनो भूमिरिति प्रमन्दते' (वा॰म॰१२.६४)। **प्रमन्दते प्रसीदति मोदत इति सायणः।**

### मा
- मा (माङ्-माने)। 'प्रेमां मात्रां मिमीमहे' (अथर्व॰१८.२.३९)।** प्रकर्षेण मिमीहे।**
- 'यज्ञस्य (सोमः) प्रमाऽभिमोन्मा प्रतिमा वेद्यां क्रियमाणायाम्' (कठक॰३४.१४)। **प्रमा=प्रमितिः।**
- 'सहस्रस्य प्रामसि सहस्रस्य प्रतिमाऽसि सहस्रस्योन्मासि (वा॰सं॰१५.६५)।
- 'काऽऽसीत्प्रमा प्रतिमा किं निदानम्' (ऋ॰१०.१३०.३)।

### मिह्
- मिह् (मिह-सेचने)।

'यास्तिष्ठन्त्यः प्रमेहन्त यथैवोष्ट्रदशेरकाः' (भा॰कर्ण॰४०.३७)** प्रशब्दोऽनर्थकः।**

### मी
- मी (मीङ्-हिंसायाम्)।
- 'त्वां मृत्युर्दयतां मा प्रमेष्ठाः' (अथर्व॰८.१.५)। **मा प्रमेष्ठाः=मा मृथाः। प्रपूर्व एव सीङ् मृत्युमाचष्टे न केवलः, यथा प्रमायुको भवतीत्यत्र। न तस्य लोमाऽपि मीयत इत्यत्र मीयते क्षीयते छिद्यत इत्यर्थस्य दर्शनात्।**
- 'अथ तद्भीतया राज्ञ्या रक्के प्रमयमागते' (राजत॰६.२८४)। **प्रमयो मृत्युः।**

### मृज्
- मृज् (मृजू-शुद्धौ)।
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते...... न प्रमार्ष्टि' (आप॰श्रौ॰२.३.८.५)। **न प्रमार्ष्टि=न स्पृशत्यन्येन हस्तेन।**
- 'त्रिराचामेदपः पूर्वं द्विः प्रमृज्यात्ततो मुखम्' (मनु॰२.६०)। **शोधयेदित्यर्थः।**

### मृण्
- मृण् (मृण-हिंसायाम्)।
- 'रुजन् परिरुजन्मृणन् प्रमृणन् प्रेहि शत्रून्' (अथर्व॰१६.१.२, ४.३१.३)। **उच्चैरुत्सादयन्नित्यर्थः।**

### म्लुच्
- म्लुच् (म्लुचु-गत्यर्थे)।
- 'प्रम्लोचन्ती चानुम्लोचन्ती चाप्सरसौ' (वा॰सं॰१५.१७)।** प्रम्लोचति नरं प्रत्यात्मानं दर्शयतीति प्रम्लोचन्तीति महीधरः।**
- 'अहोरात्रे तु ते, ते हि प्र च म्लोचतोऽनु च म्लोचतः' (श॰ब्रा॰८.६.१.१८)। **उदयेते अस्तमयेते चेत्यर्थः। **

### यज्
- यज् (यज-देवपूजासङ्गतिकरणदानेषु)।
- 'देवानामुत यो मर्त्यानां यजिष्ठः स प्रयजतामृतावा' (ऋ॰६.१५.१३)।** प्रशब्दो विशेषकृन्न। यो यजेरर्थः स एव प्रयजेः। **

### यत्
- यत् (यती-प्रयत्ने)।
- 'प्र रश्मिभिर्यतमानाः' (तै॰ब्रा॰२.८.२.२)। प्रयतमानाः प्रभवन्तः, प्रवृत्तिमन्तः।
- 'प्रयतेतार्थसिद्धये' (मनु॰७.२१५)। **चेष्टेतेत्यर्थः।**
- 'लोमानि प्रयतिर्मम' (वा॰सं॰२०.१३)।** प्रयत्न इत्यर्थः।**
- 'स्वधाऽवस्तात्प्रयतिः परस्तात्' (ऋ॰१०.१२९.५)।** प्रयतिः प्रयतिता।**

### यम्
- यम् (यम-उपरमे)।
- 'हुत्वा प्रयताञ्जलिः कवातिर्यङ् अग्निमुपतिष्ठेत' (बौ॰ध॰२.२.११)। **प्रयताञ्जलिः सम्पुटितकरः, बद्धाञ्जलिः।**
- 'तापसी तु तदा शक्रमुवाच प्रयताञ्जलिः' (भा॰अनु॰१२.४४)।
- 'प्रयता ऋष्टयः' (ऋ॰१.६६.४)। **प्रयता निष्कृष्टा उद्यता असयः।**
- 'इदं दीर्घं प्रयतं सधस्थम्' (ऋ॰१.१५४.३)। **प्रयतमायामवत्।**
- शतमश्वान् प्रयतान्मद्य आदम्' (ऋ॰१.१२६. २)। **प्रयतान्=प्रत्तान्=उपायनीकृतान्।**
- 'अत्ता हवींषि प्रयतानि बर्हिषि' (ऋ॰१०.१५.११)। **प्रयतानि=निक्षिप्तानि=स्थापितानि।**
- 'अद्धि त्वं देव प्रयता हवींषि' (अथर्व॰१८.३.४२)।** प्रयता=प्रयतानि=दत्तानि।**
- 'य इमं परमं गुह्यं श्रावयेद् ब्रह्मसंसदि। प्रयतः......' (कठ॰उ॰३.१७)। **प्रयतः पूतः।**
- 'प्रयतात्मा जितेन्द्रियः' (मनु॰४.१४५)। **बाह्याभ्यन्तरशौचोपेतः।**
- 'तमनु प्रयतो व युः पुण्यगन्धवहः शुभः। ववौ संहर्षयन् पार्थम् ...' (भा॰)।** प्रयतो मन्दः।**
- नीवाकस्तु प्रयामः स्यादित्यमरः। **नियतं वचनं नीवाकः, तुलाकृतं न्यूनाधिक्यं क्रयादरो वेति स्वामी।**
- 'नाप्सु सतः प्रयमणं विद्यते' (आप॰ध॰१.५.१५.१०)। **येन प्रयतो भवति तत्प्रयमणमाचमनम्। प्रयतः पूतः।**

### यस्
- यस् (यसु-प्रयत्ने)।
- 'उखा चिदिन्द्र येषन्ती प्रयस्ता फेनमस्यति' (ऋ॰३.५३.२२)।** उत्सिच्यमानेत्यर्थः।**
- प्रयस्तं स्यात् सुसंस्कृतम् इत्यमरः। **सुष्ठु राद्धम्।**
- 'प्रायसदुत्प्लवाय सः' (नै॰१.१२५)। **प्रयत्तवान् इत्यर्थः।**

### या प्रापणे
- या-प्रापणे (प्रापणमिह गतिः)।
- 'प्र ये ययुरवृकासो रथा इव' (ऋ॰७.७४.६)। **प्रययुः=यानमारब्धाः ,प्रवव्रजुः।**
- 'ततः प्रायामहं तेन स्यन्दनेन' (रा॰गोरेसियो॰ २.४४.२५), (भा॰३.१२०.६८)।
- 'रथेन खरयुक्तेन प्रयातो दक्षिणामुखः' (रा॰श्लेगल॰२.६६.१५)।** प्रयातः प्रस्थितः।**
- 'प्रजासु कः केन पथा प्रयातीत्यशेषतो वेदितुमस्ति शक्तिः' (शा॰६.२६)। **सत्पथेन विपथेन वा याति, सद्व्यवहरत्यसद्वेत्यर्थः।**
- 'वियति बहुतरं स्तोकमुर्व्यां प्रयाति (शा॰१)। **प्रयाति प्रसरति अग्रे धावति।**
- यद्येनमायतनाद् बाधेरन् वा प्र वा यापयेयुः (श॰ब्रा॰११.८.१३)। **प्रयापयेयुः निष्क्रमयेयुः बहिर्गमयेयुः।**
- 'राजानं प्रयियासन्तम्' (श॰ब्रा॰१४.७.१.४४)। **प्रयातुं प्रस्थातुमिच्छन्तम्।**
- 'मार्गं तावच्छृणु कथयतस्त्वत्प्रयाणानुरूपम्' (मेघ॰१३)। **प्रयाणं यात्रा।**
- 'प्रयाणकालेऽपि च मां ते विदुर्युक्तचेतसः' (गीता ७.३०)।
- 'कामं पुरः शुक्रमिव प्रयाणे' (कु॰३.४३)। **प्रयाणेऽभियानेऽभिक्रमे।**
- **'**प्रायात्रिकं चानयताशु सर्वम्' (भा॰द्रोण॰२.२९)।** प्रयात्रा युद्धार्थं प्रयाणम्। तदर्हम् प्रायात्रिकम्। **

### याच्
- याच् (टु याचृ-याच्ञायाम्)।
- 'एवं प्रयाचति तदा भास्करे मुनिसत्तमः' (भा॰अनु॰९६.१)। **प्रशब्दोऽनर्थकः।**
- 'स पारिजातं यदि न प्रदास्यति प्रयाच्यमानो भवता' (हरि॰२.६८.३९)। **सानुबन्धं प्रार्थ्यमान इत्यर्थः स्यात्।**

### यु
- यु (यु-मिश्रणामिश्रणयोः)।
- 'श्रीरसीति पार्श्वेन वसाहोमं प्रयौति' (आप॰श्रौ॰७.८.२५.४)। **प्रयौति घट्टयति, लोडयति।**
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते नोद्यौति न प्रयौति' (आप॰श्रौ॰२.३.८.५)।** न प्रयौति=न पुरस्तात् सारयति।**
- 'प्रयुतो न पातारः' (ग्रावाणः)। **प्रयुतः=घट्टयितारः। प्रपूर्वस्य यौतेः क्विपि रूपम्।**
- 'इति (वपां) प्रयौति' (भा॰श्रौ॰७.१४.१२)। **प्रयौति अपनयति उत्खिदति।**
- 'युवा प्रयौति कर्माणि (नि॰४.१९)। **प्रयौति सम्मिश्रयति अविवेकित्वात्।**
- 'प्रयुवती गच्छति' (नि॰९.२६)। '
- नकिष्टं कर्मणा नशन्न प्रयोषत् (ऋ॰८.३१.१७)। **प्रयोषत्=पृथक्करोति=एकतः करोति।**
- 'धेनुं चरन्तीं प्रयुतामगोपाम्' (ऋ॰३.५७.१)। वा॰सं॰११.७५ **इत्यत्र प्रयुतां वियुक्तां व्रजाद् भ्रष्टामाह।**
- 'रात्रिं रात्रिमप्रयावम्' (अथर्व॰१९.५५.१)। **अप्रयावमिति सायणधृतः पाठः। अप्रयातमिति पाठान्तरम्। अप्रयावम्=अप्रच्छिद्या। इह प्रयुर्विश्लेषे वर्तत इत्यभिप्रेतं सायणस्य।**
- 'स्वप्नश्चेदनृतस्य प्रयोता' (ऋ॰७८६.६)।

### युच्छ्
- युच्छ् (युच्छ-प्रमादे)।
- 'या सम्राजा मनसा न प्रयुच्छतः' (ऋ॰१०.६५.५)। **यौ सम्राजौ मनसाऽसन्निहितौ न भवत इत्यर्थः। न प्रमाद्यत इति धातूक्तोऽर्थः।**
- 'वेननन्ता न प्र युच्छतः। धृतव्रताय दाशुषे' (ऋ॰१.२५.६)।

**-केवलस्य युच्छतेस्त्वपसरणमपसर्पणं वाऽर्थः- 'न यो युच्छति तिष्यो यथा दिवः' (अथवं॰५.५४.१३)। **

### युज्
- युज् (युजिर्-योगे)।
- 'प्र यदा मर्त्यान् प्रयुनक्षि धीरः' (अथर्व॰१९.५६.१)।** सम्बध्नासीत्याह।**
- 'एते देवास्त्रिः संवत्सरस्य प्रयुज्यन्ते' (तै॰ब्रा॰१.६. २.२)।** प्रयुज्यन्ते पूज्यन्त इज्यन्ते कीर्त्यन्ते सत्क्रियन्त इत्यर्थः।**
- 'यज्ञादेव तद्यज्ञं प्रयुङ्क्ते' (तै॰ब्रा॰३.२.५.६)। **प्रयुङ्क्ते=उद्धरति=उपादत्ते।**
- 'यज्ञपात्राणि प्रयुनक्ति' (आप॰श्रौ॰१.४.११.५)। **प्रयुनक्ति=व्यस्यति=निधत्ते।**
- 'ये प्रचलैर्विलोचनैस्तवाक्षिसादृश्यमिव प्रयुञ्जते' (कु॰५.३५)। **अभिनयेन दर्शयन्ति।**
- 'उत्तरं रामचरितं तत्प्रणीतं प्रयोक्ष्यते' (उत्तर॰१.२)।** अभिनयेन दृश्यतां नेष्यत इत्यर्थः।**
- 'इहापि तावद् धनसम्पदर्थिनः प्रयुञ्जते धनं दुरात्मनि (अवदा॰ब्रह्मजा॰१७)। **वृद्ध्यर्थं धनं ददतीत्यर्थः।**
- 'धेनुरुष्ट्रो वहन्नश्वो यश्च दम्यः प्रयुज्यते' (मनु॰८.१४६)। **वृद्ध्यर्थं कृषकादये कञ्चित्कालं प्रदीयते।**
- 'प्रायुङ्क्त राज्ये बत दुष्करे माम्' (भट्टि॰३.५१)। **न्ययुङ्क्तेत्याह।**
- 'आशिषं प्रयुयुजे न वाहिनीम्' (रघु॰११.६)। **व्यवजहारेत्यर्थः।**
- 'गृहस्थधर्मान् प्रयुञ्जान इमानि व्रतान्यनुकर्षेत्' (गौ॰ध॰१.९.१)। **प्रयुञ्जानः=अनुतिष्ठन्।**
- 'तादृग्भार्यायां मृतायामुत्सवः कर्तुं प्रयुज्यते' (पञ्चत॰)। **प्रयुज्यते=युज्यते। अस्थाने प्रशब्दः।**
- 'शक्वरीं श्वो यज्ञे प्रयोक्तासे' (त॰सं॰२.६.२.३)।
- 'सर्वेभ्यः कामेभ्यो यज्ञः प्रयुज्यते' (तै॰सं॰२.४.११.२)। **प्रयुज्यते=अनुष्ठीयते।**
- '(पृषतीः) प्रयुञ्जती दिव एति ब्रुवाणा' (ऋ॰५.४७.१)। **प्रयुञ्जती=युञ्जती=वाहने प्रसजतीत्यर्थः।**
- 'उष् ये ते प्र यामेषु युञ्जते मनः' (ऋ॰१.४८.४)। **प्रयुञ्जते=युञ्जते युक्तं कुर्वन्तीत्यर्थः।**
- 'तेनाभिवादं भवतां न प्रयुञ्जे' (भा॰आदि॰८९.२)। **प्रयुञ्जे कुर्वे।**
- 'तेभ्यः प्रयुज्यतां पूजा प्रोवाच मधुसूदनः' (भा॰उ॰८३.६३)। **प्रयुज्यताम् क्रियताम्।**
- 'गृणातिस्त्ववपूर्वो न प्रयुज्यत इति भाष्यम्' (१.३.५१)। **न व्यवह्रियत इत्याह।**
- 'भर्त्रा ध्रुवदर्शनाय प्रयुज्यमाना' (भट्टि॰७.८५)।** प्रयुज्यमाना=प्रेर्यमारणा।**
- 'नैकं प्रयोजनं योगारम्भं प्रयोजयति' (भाष्यम्)। **प्रयोजयति=प्रवर्तयति=कारयति। योगारम्भस्य निमित्तं भवतीत्यर्थः।**
- 'लिङ्गविशिष्टस्य ग्रहणमेकशब्दह्रस्वत्वं प्रयोजयति' (६.३.६२ सूत्रे वृत्तिः)। **प्रयोजयति=प्रवर्तयति। एकशब्दह्रस्वत्वं प्रयोजनमुद्दिश्य क्रियत इत्याह।**
- 'अनुतिष्ठेत्समारब्धमनारब्धं प्रयोजयत् (कारयेत्)' (का॰नी॰सा॰११.५७)।
- 'साम्नैवार्थं ततो लिप्सेत् कर्म चास्मै प्रयोजयेत्' (भा॰वन॰३२.५५)।
- 'मा स्म लुब्धांश्च मूर्खांश्च कामार्थेषु प्रयूयुजः' (भा॰शां॰७१.८)।** मा स्म व्यापीपरः, मा नियुक्था इत्यर्थः।**
- 'भोजयेत्सह भृत्यैस्तावान्नृशंस्यं प्रयोजयन्' (मनु॰३.११२)। **आनृशंस्यं प्रयोजयन् अनुकम्पां दर्शयन्नित्याह।**
- 'अनुजानीहि मां तात आशिषश्च प्रयोजय' (भा॰भीष्म॰४३.३७)। **प्रयोजय=प्रयुङ्क्ष्व।**
- 'एकः शब्दः सम्यग्ज्ञातः शास्त्रान्वितः सुप्रयुक्तः स्वर्गे लोके कामधुग्भवति' (भाष्ये ६.२.८४)। **सुव्यवहृतः, सुप्रयोगविषयीकृतः।**
- 'एष एतेषां पशूनां प्रयुक्ततमो यदजः' (तै॰ब्रा॰२.८)।** व्यवहृततमः। भूयिष्ठं हि वहनकर्मणि व्यापार्यते इत्यर्थः।**
- 'प्रयुक्तपाणिग्रहणोपचारौ' (रघु॰७.८६)। **प्रयुक्तः कृतः, उपचारः सत्कारः (आचारः) ययोस्तौ।**
- 'प्रयुक्तं राक्षसैः सह वैरम्... (रा॰३.६७.१२)। **प्रयुक्तं प्रक्रान्तम्, प्रारब्धम्।**
- 'अथ माढव्यं प्रति भवता किमेवं प्रयुक्तम्' (शा॰७)। **प्रयुक्तं व्यवहृतम्, आचरितम्।**
- 'आरोहणार्थं नवयौवनेन कामस्य सोपानमिव प्रयुक्तम्' (कु॰१.३९)। **प्रयुक्तं निर्मितम्।**
- 'अथ केन प्रयुक्तोऽयं पापं चरति पूरुषः (गीता ३.३६)। **प्रयुक्तः=प्रेरितः।**
- 'भावप्रयुक्तया युक्तया तया गुणकथया' (अवदा॰जा॰८)। **भावप्रयुक्तया=सद्भावप्रेरितयेत्याह।**
- 'परप्रयुक्तः पुरुषो विचेष्टते' (भा॰उ॰३२.१३)। **उक्तोऽर्थः।**
- 'नापोऽभ्यवयन्त्यध्वं जानुभ्यामगुरुप्रयुक्ताः' (गो॰गृ॰३.१.३२)। **गुरुणाऽननुज्ञाताः।**
- 'शते प्रयुक्तेऽशीतिभागं प्रतिमासं वृद्धिं गृह्णीयात्' (मनु॰८.१४० इत्यत्र कुल्लूकः)। **प्रयुक्ते वृद्ध्यर्थं दत्ते (धने)।**
- 'दीयमानं न गृह्णाति प्रयुक्तं यः स्वकं धनम्' (अग्निपु॰२५५.४)। **उक्तोऽर्थः।**
- 'गोखरोष्ट्रप्रयुक्तैश्च मानैः' (भा॰शल्य॰३५.२३)। **प्रयुक्तैः=युक्तैः।** **प्रायेरणात्रार्थे प्रशब्दो न प्रयुज्यते।**
- 'उद्धारोऽर्थप्रयोगस्तु कुसीदं वृद्धिजीविका' (अमरः)।
- 'अन्यः प्रयोगे स्यादत्र किल्बिषी जन्तुनाशने' (भा॰अनु॰१.४६)। **प्रयोगे प्रवर्तने।**
- इदं वयं मृच्छकटिकं नाम प्रकरणं प्रयोक्तुं व्यवसिताः। **प्रयोक्तुम् अभिनयेन दृश्यतां नेतुम्।**
- 'उत्तमर्णाधमर्णौ द्वौ प्रयोक्तृग्राहकौ क्रमात्' (अमरः)।** इह यो वृद्ध्यर्थं धनमन्यस्मै ददाति स प्रयोक्तेत्युक्तः।**
- 'परदारप्रयोक्तारस्ते वै निरयगामिनः। हर्त्रभिमर्शिनोर्दृताः......' (भा॰अनु॰२३.६१)॥ **परदाराणां प्रयोक्तारः=प्रेरयितारः, दुष्कर्मणि प्रवर्तयितारः।**
- 'न चावज्ञा प्रयोक्तव्या कामक्रोधवशादपि' (रा॰१.१५)।** प्रयोक्तव्या कर्तव्या।**
- 'समानम् आ पात्राणां प्रयोजनात्' (भा॰श्रौ॰६.१६.६)। **प्रयोजनं क्रमिका रचना क्रमेण न्यासः।**
- 'शरीरं सर्वे प्राविशन्नायुजः प्रयुजो युजः' (अथर्व॰११.८.२५)। **अत्र सायणः- युजो योजनानि। उपसर्गवशादेषामर्थभेदोऽवगन्तव्य इति। स च सायणस्याप्यनवगतः। अवगतश्चेदभविष्यत्कथं नावक्ष्यत्। **

### युध्
- युध् (युध-सम्प्रहारे)।
- 'आदित्यं वोसनसं वाऽवस्थाय प्रयोधयेत्' (आश्व॰गृ॰३.१२.१६)। **प्रयोधयेत्=युद्धमारभेत। प्रशब्द आदिकर्मणि।**
- 'शूरा इव प्रयुधः प्रोत युयुधुः' (ऋ॰५.५९.५)। **उक्तोऽर्थः।**
- 'सेनामुखे प्रयुद्धानां भीमसेनो भविष्यति' (भा॰उ॰५८.२३)। **प्रयुद्धानां युध्यमानानाम्।**

### रभ्
- रभ् (रभ-राभस्ये)।
- 'तां पूष्णः सुमतिं वयं वृक्षस्य प्र वयामिव। इन्द्रस्य च रभामहे' (ऋ॰६.५७.५)। **प्ररभामहे गृह्णीमः।**

### रम्
- रम् (रमु-क्रीडायाम्)।
- 'रात्रिः कस्मात् प्ररमयति भूतानि नक्तञ्चराणि' (नि॰२.१८.२)। **प्रकर्षेण रमयति=विनोदयति=प्रमोदयति।**

### रिच्
- रिच् (रिचिर्-विरेचने)।
- 'दिवश्चित्ते प्ररिरिचे महित्वम्' (ऋ॰१.५९.५)।
- 'अस्येदेव प्ररिरिचे महित्वं दिवस्पृथिव्याः पर्यन्तरिक्षात्' (अथर्व॰२०.३५.९)। **अत्र प्रेत्युपसर्गो धात्वर्थं बाधते प्रस्मरणं प्रस्थानम् इत्यत्र यथा।**

### री
- री (री-गतिरेषणयोः)।

यद् देवस्य शवमा प्रारिणा असुम्' (ऋ॰२.२२.४)। **प्रारिणाः=उपयुङ्क्याः।**

### रुच्
- रुच् (रुच-दीप्तावभिप्रीतौ च)।
- 'प्र रोच्यस्या उषसो न सूरः (ऋ॰१.१२१.६)। **न प्ररोचि=नाभात्=नोदभासत।**
- 'किं प्ररोचते' (श॰ब्रा०१.६.२.३)। **प्ररोचते=रुचिविषयी भवति।**
- 'अथैभ्योऽग्निः प्रारोचत' (श॰ब्रा॰३.२.३.९)। **अग्निस्तैः समगंस्तेत्यर्थः।**
- 'य एभ्यो यज्ञं प्रारोचयत्' (श॰ब्रा॰१.६.२.५)।
- 'यज्ञमेषां रुचविषयतामापादयत्। तेभ्यः (ऋषिभ्यः) देवा वैव प्ररोचयाञ्चक्रुः स्वयं चैव दध्रिरे' (श॰ब्रा॰१.६.२.३)। **ऋषिषु रुचिमुत्पादयाञ्चक्रुः।** विधिविहितमर्थवादप्ररोचितं मन्त्रेण स्मृतमभ्युदयकारि भवति। **प्ररोचितम्=प्रशस्तम्, स्तुत्या प्रेरितम्।**

### रुद्
- रुद् (रुदिर्-अश्रुविमोचने)।
- 'श्वानः प्ररुदन्त इव' (व॰सं॰४६.६८)।
- 'न गर्भस्थः प्ररोदिति' (सुश्रुते १.३१९)। **उभयत्र प्रशब्दो न धात्वर्थं विशिनष्टि।**
- 'अथाकस्मात्प्रववृते तया साध्व्या प्ररोदितुम्' (कथा॰१०.३६)। **प्रशब्दः प्रकर्षे। सा साध्वी उच्चैः क्रन्दितुं प्रवृत्तेत्यर्थः।**

### रुध्
- रुध् (रुधिर्-आवरणे)।
- 'अतीर्थेन वा अयमध्वर्युराहुतीः प्रारौत्सीत्' (श॰ब्रा॰११.४.२.१४)। **प्रारौत्सीत्=अभ्रंशयत्।**

### रुह्
- रुह् (रुह-बीजजन्मनि)।
- 'काण्डात्काण्डात् प्ररोहन्ती' (वा॰सं॰१३.२०)।** अङ्कुरानुद्गमयन्ती।**
- 'न ह्यनुप्तं प्ररोहति' (भा॰अनु॰१६३.११)। **नाङ्कुरितं भवतीत्याह।**
- न पर्वताग्रे नलिनी प्ररोहति। न हि दुर्बलदग्धानां कुले किञ्चित्प्ररोहति। **अत्र प्ररोहणं वृद्ध्युपक्रममाहोपचारेण। न समृध्यति नैधत इत्याह।**
- 'गोभिः पशुभिरश्वैश्च कृष्णया सुसमृद्धया। कुलानि न प्ररोहन्ति यानि हीनानि वृत्ततः' (भा॰५.१२९०)।
- 'कुर्वन्ति सामन्तशिखामणीनां प्रभाप्ररोहास्तमयं रजांसि' (रघु॰६.३३)।** प्ररोहाः=अङ्कुराः।**
- 'मूढाः प्ररूढिं नोज्झन्ति द्रोहश्रीलोभमोहिताः' (राजत॰६.१४६)।
- 'यास्ते रुहः प्ररुहो यास्त आरुहः' (अथर्व॰१३.१८)। **प्ररुहः=अभिनवाः शाखाः।**

### लप्
- लप् (लप-व्यक्तायां वाचि)।
- तै॰ब्रा॰२.२.१०.३ इत्यत्र **प्रपूर्वस्य लपेर्मूढोक्तौ प्रयोगोऽव्यक्तोक्तौ वा।**
- 'प्रलपत्येष वैधेयः' (शा॰२)।
- 'प्रलापोऽनर्थकं वचः' (अमरः)।
- न तत्र प्रलपेत्प्राज्ञो बधिरेष्विव गायनः। **अत्र प्रशब्दोऽर्थान्तरकृन्न।**
- 'आर्ताहं प्रलपामीदम्' (भा॰वन॰३२.२)। **अत्र प्रलापो विलाप उक्तः।**
- 'अप्युन्मत्तात्प्रलपतो बालाच्च परिजल्पतः' (भा॰उ॰३४.३२)। **प्रलपतोऽनर्थकं लपत इत्यर्थः।**
- 'सोऽद्य मां प्रलपिष्यति' (वि॰पु॰५.१७.१०)। **मया संलपिष्यतीत्यर्थः। प्रशब्दोऽस्थाने।**
- 'आलापाश्च प्रलापाश्च' (अथर्व॰११.१०.२५)।** प्रलापा अनर्थकानि वचनानि।**

### लभ्
- लभ् (डुलभष्-प्राप्तौ)।

'त्वामेव कुरवो व्यक्तं प्रलम्भन्ते जनार्दन' (भा॰सभा॰३७.२८)। **प्रलम्भन्ते (=प्रलभन्ते)=विप्रलभन्ते=वञ्चयन्ते।**
- अत्रार्थे 'गृधिवञ्च्योः प्रलम्भने' (पा॰१.३.६९) इति सूत्रं मानम्।
- 'मया प्रलब्धो ब्रह्मर्षिर्नारदः सुमहातपाः' (भा॰वन॰६६.५)। **वञ्चितः, अतिसहित इत्यर्थः।**
- 'इत्यब्रुवन्त ते राजन् प्रलब्धास्तैर्दुरात्मभिः' (भा॰मौ॰१.२२)। **उक्तोऽर्थः।**
- 'मेने प्रलब्धमात्मानं कृष्णेनामित्रघातिना' (भा॰आश्व॰५५.२३)।
- 'एवं प्रलब्धा मुनयस्तानूचुः कुपिता नृप' (भा॰पु॰११.१.१६)। **इदं प्रपूर्वस्य लभेरतिसन्धानार्थे प्रयोगप्राचुर्यं व्यनक्ति। पूर्वे मुनय एकोपसर्गपूर्वस्य प्रयोगमरोचयन्त, न तु विप्राभ्यामुपसृष्टस्य, यथाऽद्यत्वे।**
- 'तैरिमां प्रापितो योनिं प्रलब्धः स्वेन पाप्मना' (भा॰पु॰१०.३४.१३)।
- '**प्रलब्धैः कुपितैरिति श्रीधरः। इदमर्थस्वीकारे कवेः स्वाच्छन्द्यमेव हेतुः।**
- 'प्रलब्धश्च हृषीकेशस्तच्च कर्माविचारितम्' (भा॰शल्य॰५.९)।** प्रलब्धोऽवमानित इत्यर्थो भाति।**
- 'एवं प्रलम्भान् विविधान् प्राप्य' (भा॰सभा॰४७.१४)। **प्रलम्भान्=वञ्चनानि।**
- 'अनसूयुर्दुष्प्रलम्भः स्यात्' (आप॰ध॰१.७.२०.५)। **मिथ्याफलाख्यानेन वञ्चयितुं न शक्यः स्यादित्यर्थः। **

### ली
- ली (लीङ्-श्लेषणे)।
- 'अव्यक्ताद् व्यक्तयः सर्वाः प्रभवन्त्यहरागमे। रात्र्यागमे प्रलीयन्ते तत्रैवाव्यक्तसञ्ज्ञके' (गीता ८.१८)॥ **प्रलीयन्ते=विलीयन्ते, तिरोभवन्ति, नश्यन्ति।**
- 'एकः प्रजायते जन्तुरेक एव प्रलीयते' (मनु॰२.२४०)। **प्रलीयते म्रियते।**
- 'सह मेघेन तडित्प्रलीयते' (कु॰४.३३)। **तिरोधत्ते इत्याह।**
- 'असितं ते प्रलयनम्' (अथर्व॰१.२३.३)।** प्रलीयते प्रकर्षेण लीयते संश्लिष्यत्यत्रेति प्रलयनमुत्पत्तिस्थानम् इति सायणः।**

### लुप्
- लुप् (लुप्लृ-छेदने)।
- 'दर्भान् केचित्प्रलुम्पन्ति हस्तः' (हरि॰३.३२.१७)।
- ब्राह्मणस्य हविर्ध्वाङ्क्षैः प्रलुप्यते। **अपह्रियत इत्यर्थः। ध्वाङ्क्षा विलुम्पन्तीति पाठान्तरम्।**

### लुभ्
- लुभ् (लुभ-गार्ध्ये)।
- 'यन्मे माता प्रलुलुभे विचरन्त्यप्रतिव्रता' (मनु॰९.२०)। **प्रातिवत्यं धर्ममतीयाय, पुमन्तरे लुब्धा बभूव।**
- 'त्रिस्तनी कुब्जेन सह प्रलुब्धा' (पञ्चत॰)।** कुब्जे बद्धभावाऽजनीत्यर्थः।**
- 'यद्वयं संशितात्मानं प्रलोब्धं त्वामिहागताः' (भा॰आदि॰२१७.३)। **प्रलोभयितुं धर्माद् विभ्रश्यात्मनि (स्वस्मिन्) प्रणयवन्तं कर्तुमित्यर्थः।**

### वच्
- वच् (वच-परिभाषणे)।
- 'प्र नु वोचं चिकितुषे जनाय मा गामनागामदितिं वधिष्ट' (ऋ॰८.९०.१५)। **प्रवोचम्=प्रब्रवीमि=उपदिशामि=अनुशास्मि।**
- 'तं प्रवक्ष्यामि भारतीम्' (रा॰२.६४.३७)। **प्रवक्ष्यामि=वक्ष्यामि। प्रशब्दो धात्वर्थानुवादी।**
- 'ओमिति ब्रह्मणः प्रवक्ष्यन्नाह' (तै॰उ॰१.८)।
- 'यो मा प्रावोचः' (तै॰सं॰२.६.६.१)। **यो मद्रहस्यमन्यस्मा आख्यद् इत्याह।**
- 'मा नो अग्ने दुर्भृतये प्रवोचः' (ऋ॰७.१.२२)। **मा नः परादाः मा नः परस्मै रीरध इत्याह।**
- 'प्र णः पूर्वस्मै सुविताय वोचत' (ऋ॰८.२७.१०)।
- 'प्र च दातारममूतेषु वोचः' (मै॰सं॰४.१३.७)। **प्रवोचः=कीर्तय=प्रख्यापय।**
- 'सञ्ज्ञप्तः पशुरिति प्रोक्ते' (का॰श्रौ॰६.५.२३)। **प्रोक्ते=प्रकरणोक्ते=उच्चार्व्याहृते।**
- 'न हि पाणिनिना शब्दाः प्रोक्ताः किन्तर्हि सूत्रम् (भाष्ये)। **प्रोक्ता उच्चारिताः।**
- 'तस्मै हाप्रोच्यैव प्रवासाञ्चक्रे' (छां॰उ॰४.१०.२)।** अप्रोच्य=अनिवेद्य=अनामन्त्र्य। इहापि प्रशब्दो विशेषकृन्न।**
- 'अग्र्याः सर्वेषु वेदेषु सर्वप्रवचनेषु च' (मनु॰३.१०४)। प्रकर्षेणोच्यते व्याख्यायते वेदार्थ एभिरिति प्रवचनान्यङ्गानि।
- 'स्वाध्यायप्रवचनाभ्यां न प्रमदितव्यम्' (तै॰उ॰१.११.१)।** प्रवचनमध्यापनम्।**
- 'बृहस्पतिश्च प्रवक्ता इन्द्रश्चाध्येता' (भाष्ये पस्पशायाम्)।** प्रवक्ता=अध्यापकः।**

### वद्

**-**वद् (वद-व्यक्तायां वाचि)।
- 'यो वै भवति यः श्रेष्ठतामश्नुते तस्य वाचं प्रोदितामनुप्रवदन्ति' (ऐ॰ब्रा॰२.२५)। **प्रोदितां विस्पष्टमुच्चारिताम्।**
- 'सत्यं वचो यत्प्रवदन्ति विप्राः' (रा॰५.२८.३)।
- 'शिवाश्चाशिवा वाचः प्रवदन्ति महास्वनाः' (रा॰६.१६.११)।** शिवाः क्रोष्टारः (क्रोष्ट्र्यश्च) प्रवदन्ति क्रोशन्तीत्यर्थः।**
- 'एष दात्यूहको हृष्टः...प्रवदन्मन्मथाविष्टः** **स्वकान्तामनुतिष्ठति' (रा॰३.७९.१२)। **प्रवदन्=उच्चैर्वाश्यमानः।**
- '(आपः) अप्रवदन्त्यः' (आश्व॰गृ॰२.७.७)। (**अशब्दायमानाः**)।
- 'पुरा वाचः प्रवदितोर्निर्वपेत् (ऐ॰ब्रा॰२.१५)। **प्रशब्द आदिकर्मणि। वाग्विसर्जनात्प्रागित्यर्थः।**
- 'प्रसिद्धौ कार्याणां प्रवदति जनः पार्थिवबलम्' (अवि॰१.५)। **प्रवदति घोषयति।**
- 'प्राग्वयसां प्रवादात्' (आश्व॰श्रौ॰४.१३.१)। **अर्वाक शकुनीनां विरावादित्याह।**
- 'प्रवादेन मत्स्यानां राजा नाम्नाऽयमुच्यते' (भा॰वि॰२२.९)।** प्रवादः, प्रथितो वादः लोकवादः।**
- 'प्रवदतां श्रेष्ठः' (हरि॰२.४९.२५)। **प्रवदतां प्रवाचाम्।**
- 'या अवनेजनप्रवादा ऋचः' (भा॰श्रौ॰६.६.३.१३)। **अवनेजनं शोधनं प्रवदन्ति अभिवदन्तीति ताः।**

### वप्
- वप् (डुवप्-बीजसन्ताने, बीजसन्तानो बीजविकरणम्)।
- 'मिहः प्र तम्र अवपत् तमांसि' (ऋ॰१०.७३.५)। **प्रावपत्=प्रास्यत्=प्राणुदत्=अपाकरोत्=व्यगमयत्।**
- 'प्रवपाणि वपुर्वह्नौ' (भट्टि॰२०.३६)।
- 'प्रवपाणि शिरो भूमौ वानरस्य वनच्छिदः' (भट्टि॰९.९८)। **छित्त्वा पातयामीति जयमङ्गला।**
- 'सधनुः सशरः साश्वः प्रवपन् सायकान् रणे' (भा॰भीष्म॰५२.६७)। **प्रवपन्=विकिरन, विसृजन्।**
- 'प्रवपन् सायकान् बहून्' (भा॰द्रोण॰१४७.४६)। **उक्तोऽर्थः।**
- 'पर्जन्यधोषान् प्रवपन् शरौघान्' (भा॰उ॰२२.११)।

### वल्ह्
- वल्ह् (वल्ह-परिभाषणहिंसाच्छादनेषु)।
- 'यत्किञ्चित्प्रवह्लितमादित्यकर्मैव तत्' (नि॰७.११.१३)। **प्रहेलिकारूपम् प्रवह्लितम्।**

### वस्
- वस् (वस-निवासे, वस-स्नेहच्छेदापहरणेषु)।
- 'पतङ्गे प्रवसति' (व॰बृ॰सं॰२७.२)। **सूर्ये गगनादपकामति, अस्तं गच्छति सति।**
- 'वर्षगणं प्रोवास' (छां॰उ॰४.४.५)। **वर्षपूगं देशान्तरे वसतिं चकारेत्यर्थः।**
- 'अमा वै नोऽद्य वसुर्वसति यो नः प्रावात्सीत्' (श॰ब्रा॰१.६.४.३)। **अपाक्रमीत्, अपागादित्याह।**
- परिमलः पवनानुसारी दिशि दिगि प्रावात्सीत्। **विस्तृतिमगमदित्यर्थः।**
- 'विधाय वृत्तिं भार्यायाः प्रवसेत् कार्यवान्नरः' (मनु॰९.७४)। **विदेशं विप्रकृष्टं देशं गच्छेदित्याह।**
- 'न मे वैरं प्रवसत्येकाहमपि' (हरि॰२.५०.८४)।** प्रवसति विश्राम्यति विरमतीत्याहोपचारेण।**
- 'निर्वासयेल्लिङ्गं वा सवृषणं परिवास्य' (बौ॰ध॰२.१.१४)। **परिवास्य=छित्त्वा।**
- प्रवासनं परासनं निषूदनं निहिंसनम् इत्यमरः।
- 'प्रवासयेद् दण्डयित्वा ब्राह्मणं तु विवासयेत्' (मनु॰८.१२३)। **प्रवासयेन्मारयेत्। अर्थशास्त्रे प्रवासशब्दस्य मारणे प्रयोगाद् इति याज्ञ॰२.८१ इत्यत्र मिताक्षरायाम्।**
- 'ततः प्रवासितो विद्वान् विदुरेण नरस्तदा (भा॰आदि॰१४१.५)** प्रवासितः प्रेषितः।**
- 'मुषितं प्रवासितं चैषामनिर्गतं रात्रौ ग्रामस्वामी दद्यात्' (कौ॰अ॰४.९०)। **प्रवासितम्=अन्यत्र नीतं (धनम्)।**
- 'यो वै गृहेभ्यः प्रवसन् प्रियाणां नानुसंस्मरेत्' (भा॰वि॰४.४७)। **प्रवसन्-प्रयान्।**
- 'अस्मिन् (नरके) निवासोऽसुलभप्रवासः' (अवदा॰श्रेष्ठि॰५)।** प्रवासो देशान्तरगमनम्॥**
- 'अत्यन्तनिद्रोपगमाय मुक्ता (शिला) निद्राप्रवासाय कपेर्बभूव (अवद॰जा॰२४.२१)। **निद्राप्रवासायेति निद्रापगमायेत्याह।**
- 'प्रवासादुपावृत्तेन काश्यपेन' (शा॰)। **प्रवसत्यस्मिन्निति प्रवासो देशान्तरम्। प्रशब्दो विप्रर्षे।**
- 'पूर्ववद् विराटक्रमैरुपस्थायाशित्वा प्रवसथमेष्यन्' (आप॰श्रौ॰६.७.२४.५)। **प्रवसथः प्रवासः। सा ह वागुच्चक्राम।**
- 'संवत्सरं प्रोष्य' (छां॰उ॰५.१.८)। **प्रोष्य=दूर उषित्वा। **

### वह्
- वह् (वह-प्रापणे)।
- 'इदमापः प्रवहत यत्किं च दुरितं मयि' (ऋ॰१०.९.८)। **अपस्रावयतेत्यर्थः। अपनयत शोधयतेति तात्पर्यार्थः।**
- 'यथा बलिं न प्रवक्ष्यति' (गो॰गृ॰३.८१४)। **वहेर्लृटि प्रयोगः। उक्तोऽर्थः।**
- 'यदनोवाह्यं स्यात्पूर्वं तं प्रवहेयुः' (आप॰६.८.२८.४) **प्रवहेयुः=नयेयुः, हारयेयुः।**
- 'कथं रथं त्वया हीनं प्रवक्ष्यन्ति रथोत्तमाः' (रा॰२.५२.४३)।
- 'रथं देव प्रवह' (आश्व॰गृ॰२.८.५)। **प्रवह अग्रतः कर्ष।**
- 'अश्विना त्वा प्रवहतां रथेन' (ऋ॰१०.८५.२६)। **प्रवहताम्=नयताम्।**
- 'प्रोह्यमाणः सोम आगतः' (वा॰सं॰८.५६)। **शकटादागतोऽवरूढ इत्यर्थः।**
- 'परेत पितरः सोम्यास इति प्रवाहण्या पितॄन् प्रवाहयति' (आप॰श्रौ॰१.३.१०.५)। **प्रवाहणी शिबिकाविशेषः।**
- कर्णीरथः प्रवहणं डयनं च समं त्रयम् इत्यमरः। **प्रवहत्यनेनेति प्रवहणम्।**
- 'गिरिप्रवोढारमिवानिलं द्रुमाः' (भा॰द्रोण॰२.१२)।** गिरेः प्रवोढारं समीरयितारमपनोत्तारम्। अत्र सोढुं नालमिति शेषः।**
- 'शयानः प्रौढपादश्च' (मनु॰४.११२)।** आसनारूढपाद इति कुल्लूकः।**
- 'प्रौढपादो न कुर्वीत स्वाध्यायं पितृतर्पणम्' (अत्रि॰श्लो॰३२५)।
- 'प्रोह्य पादौ हस्तिनं वाहयति' (५.४.१२८ सूत्रवृत्तौ)। **प्रोह्य=प्रणुद्य।**

### वा

–वा (वा-गतिगन्धनयोः)।
- 'अहमेव वात इव प्रवामि' (ऋ॰१०.१३७.२)। **प्रशब्देन नार्थः।**
- 'वनाच्च वायुः सुरभिः प्रवायात्' (भा॰आदि॰७१.४२)।
- 'वातस्य प्रवामुपवामनुवात्यर्चिः' (अथर्व॰१२.१.५१)। **प्रवाः=वातवीचिः।**
- स यदग्निः। प्रवानिव दहति (ऐ॰ब्रा॰३.४) वान् इति शत्रन्तस्य प्रथमायामेकवचने।

### विच्
- विच् (विचिर्-पृथग्भावे)।
- 'प्रविवेककामत्वादुद्यानपुष्करिण्यास्तीरे... मधुकरगणोपकूजिते पर्यङ्कणे निषण्णस्य' (अवदा॰जा॰२)। **प्रविवेककामत्वात्=विविक्तसेवनेच्छुकत्वात्।**
- 'स तं गृहिजनसंसर्गं प्रविवेकसुखप्रमाथिन व्यासङ्गविक्षेपान्तरायकरमबहुमन्यमानः (अवदा॰जा॰७)। **उक्तोऽर्थः।**

### विज्
- विज् (विजिर्-पृथग्भावे, ओविजी-भयचलनयोः)।
- 'उपाविशन् गरुत्मन्तः शरैर्गाढं प्रवेजिताः' (भा॰वि॰३२.१७)। **प्रवेजिताः=उद्वेगं प्रापिताः। उत्पूर्वस्य विजेः प्रयोगस्तु बहुलतमः। सम्पूर्वस्य क्वाचित्कः। प्रपूर्वस्य विरलतमः।**

### विद्
- विद् (विद-ज्ञाने, विद्लृ-लाभे)
- 'न हि प्रवेद सुकृतस्य पन्थाम्' (ऋ॰१०.७१.६)।** न प्रवेद=सुष्ठु न वेद।**
- 'याँश्च विद्म याँ उ च न प्रविद्म' (ऋ॰१०.१५.१३)।
- 'मा त इदं पुष्टं कश्चन प्रविदत' (श॰ब्रा॰१.९.१.५)। **मा प्रविदत=मा प्रापत्=मा स्मासदत्।**

### विश्
- विश् (विश-प्रवेशने)।
- 'देवरं प्रविशेत्कन्या तप्येद्वाऽपि तपः पुनः' (भा॰अनु॰४४.५२)। **देवरं प्रविशेत्=देवरमाश्रयेत्।** ऋतुकाले मनस्विनी।
- 'पत्नी द्रुपदराजस्य द्रुपदं प्रविवेश ह' (भा॰५.७३.९७) **प्रविवेश=संविवेश=सम्बभूव। द्रुपदेन सह शिष्ये।**
- 'तं (अर्जुनम्) प्रवेक्ष्यन्ति ये सर्वे राजानः शस्त्रयोधिनः' (हरि॰२.१९.७८) **पार्थात् तिरोभविष्यन्ति, मन्दप्रतापा भविष्यन्तीत्यर्थः।**

### वी
- वी (वी-प्रजनगत्यसनखादनेषु)।
- 'यदि वशां न विन्देदपि यैव का चाप्रवीता स्यात्' (श॰ब्रा॰५.५.१.११)। **अप्रवीता=अनापन्नसत्त्वा=अगर्भिणी। अत्रार्थे प्रशब्दो वुष्परिहरः।** **तमन्तरेण तदर्थानवगतेः। नानार्थेषु धातुषूपसर्गाणां द्योतकत्वस्याभ्युपेतत्वात्। **

### वृ
- वृ (वृङ्-सम्भक्तौ)
- 'दभ्रेभिः प्रवृणोति भूयसः' (ऋ॰७.८२.६)। **अल्पसङ्ख्याकैर्भूयः सङ्ख्यान् पराणुदतीत्यर्थः।**
- 'वर्जयित्वा तु मे वज्रं प्रवृणीष्व यथेच्छसि' (भा॰वन॰३१०.१९)। **यथेष्टं वरयेत्याह। अत्रार्थे प्रशब्दो द्योतको नावश्यकः।** **केवलस्यापि प्रयोगदर्शनात्-** 'वृणते हि विमृश्यकारिणं गुणलुब्धाः स्वयमेव सम्पदः' (कि॰२.३०)।
- 'करोमि कामं कं तेऽद्य प्रवृणीष्व यमिच्छसि' (भा॰द्रोण॰१२.४)। **ण्यन्तस्य प्रशब्दपूर्वत्वं नियतम्।**
- 'तं ते प्रवारयामासुर्निरासुश्च परावसुम्' (भा॰वन॰१३८.२०)। **प्रवृणीष्व कामं याचस्वेति प्रायूयुजन्।**
- 'ननु भोज्येषु पानेषु वस्त्रेष्वाभरणेषु च। प्रवारयति सर्वान्नः...' (रा॰२.७७.१५)। **बहून्याभरणादीनि दिव्यवस्तून्युपस्थाप्य अङ्ग एषु किं तेऽपेक्षितं गृहाणेति प्रकर्षेणास्मदिष्टवरणं कारयतीत्यर्थ इति तिलकः।**
- 'प्रवारणं तु बालानां पूर्वं कार्यमिति श्रुतिः। तस्मात्प्रवारणं पूर्वमर्हः पार्थो धनञ्जयः' (भा॰उ॰७.१७) |
- काम्यदानं प्रवारणम् इत्यमरः।
- 'तद्वृणीतां भवानग्रे प्रवार्यस्त्वं हि धर्मतः' (भा॰उ॰७.२०)।** काम्यं ते ददानीति प्रेर्यः। **

### वृज्
- वृज् (वृजि/वृजी-वर्जने)।
- 'प्रवावृजे सुप्रया बर्हिरेषाम्' (ऋ॰७.३९.२)।
- 'विप्रुतं रेभमुदनि प्रवृक्तम्' (ऋ॰१.११६.२४)।** उभयत्र वृजिः प्रक्षेपणे परासने वर्तते।**
- 'घर्मश्चित्तप्तः प्रवृजे य आसीदयस्मयः' (ऋ॰५.३०.१५)। **प्रवर्जनमिहाधिश्रयणं श्रपणं वा वक्ति।**
- 'तं देवा अग्नौ प्रावृञ्जन्' (श॰ब्रा॰७.१.२.६)। **समतपन्नित्यर्थः।**
- यथा धर्मं प्रवृञ्ज्यादेवं प्रवृणक्ति' (श॰ब्रा॰१.७.१.११)।
- 'न प्रथमयज्ञे प्रवृञ्ज्यात्' (श॰ब्रा॰१४.२.२.४४)। **प्रवर्ग्यं नानुतिष्ठेदित्याह।**
- 'अवकाश्यस्य प्रवृञ्ज्यात्' (का॰श्रौ०२६.७.५२)। **प्रवर्ग्यं कुर्यात्।** ज्ञातिप्रियानूचाना एते त्रयोऽवकाशाः। अवकाशशब्दवाच्याः। अवकाशा एवावकाश्याः।
- 'धर्मो वा एष प्रवृज्यते (=सन्तप्यते)
- यदग्निहोत्रम्' (काठक॰६.२)।

### वृत्
- वृत् (वृतु-वर्तने)।
- 'किं......राजिलेषु गरुडः प्रवर्तते' (रघु॰११.२७)। **प्रवर्तते=शत्रूयते, द्रुह्यति, अवस्कन्दति।**
- 'प्रावृतद् गृहात्' (भट्टि॰१५७)।** प्रास्थितेत्यर्थः। तस्य दृग्भ्यामवारितम्।**
- 'अश्र प्रववृते' (कथा॰१३.१२६)। **प्रववृते प्रसुस्राव।**
- 'प्रवर्ततां प्रकृतिहिताय पार्थिवः' (शा॰७.३५)। **प्रवर्ततां=चेष्टताम्=प्रयतताम्।**
- 'तदर्थव्याख्यानाय ब्राह्मणं प्रवर्तते' (बृ॰उ॰शं॰भा॰)। **ब्राह्मणमारभ्यते।**
- 'राजन् प्रजासु ते कश्चिदपचारः प्रवर्तते' (रघु॰१५.४.७)। **प्रवर्तते=प्रथते=प्रचरति।**
- 'तस्मादोमित्युदाहृत्य यज्ञदानतपःक्रियाः प्रवर्तन्ते' (गीता १७.२४)। **प्रवर्तन्ते=एधन्ते=समृध्यन्ति=पुष्यन्ति।**
- 'स्वामिसेवकयोरेवं वृत्तिचक्रं प्रवर्तते' (पञ्चत॰१.८१)। **अविच्छेदेन वर्तते।**
- 'प्रवर्तमानं च न दृश्यते रजः' (शा॰७)। **प्रवर्तमानमुत्तिष्ठत्।**
- 'अथ याः समापयिष्यामः संवत्सरमित्यासत तासामश्रद्धया शङ्गाणि प्रावर्तन्त (ऐ॰ब्रा॰४.१७)। **प्रावर्तन्त=न्यवर्तन्त=निवृत्तान्यभवन्, प्रपतितानि विशीर्णानि जातानि। न्यर्थे प्रशब्द इति षड्गुरुशिष्यः। अयमेवार्थो युक्तो भाति। अव्यवहितपूर्वायाः ता या उदतिष्ठंस्ता एताः शृङ्गिण्य इति श्रुतेः श्रवणात्।**
- 'स यो द्रोणकलशे शुक्रः परिशिष्ट आस तं प्रवर्तयाञ्चकार' (श॰ब्रा॰१.६.३.८)। **प्रवर्तयाञ्चकार =आवर्जयामास=अवसिषिचे।**
- 'इतस्तर्हि देवः प्रवर्तयतु पुष्पकम्' (उत्तर॰)। **प्रस्थापयतु प्रेरयत्वित्यर्थः।**
- 'कश्चिद् राजा ब्राह्मणानां यथावत् प्रवर्तते पूर्ववत् तात वृत्तिम्' (भा॰उ॰२३.१५)। **प्रवर्तते=प्रवर्तयति=घटयति=प्रणयति=संविधत्ते। अन्तर्णीतण्यर्थको वृतिः।**
- 'हन्त प्रवृत्तं सङ्गीतकम्' (माल॰१)। **प्रवृत्तं प्रारब्धम्।**
- 'प्रवृत्तोऽश्वतरी रथः' (छां॰उ॰५.१३.२)। **स्थित इत्यर्थः।**
- 'देवालयं स्त्री प्रयता प्रवृत्ता (प्रस्थिता)' (व॰वृ॰सं॰२७ (२५.८)।
- 'प्रवृत्तां श्रुतिं दूषयति' (भा॰अनु॰२४.८ इत्यत्र नीलकण्ठः)। **प्रवृत्तां विसृमरां प्रचरन्तीम्।**
- 'वने प्रवृत्तामिव नीलकण्ठीम्' (रा॰५.११.२३)। **प्रवृत्तां विहरन्तीम्।**
- 'प्रवृत्तशिखा ज्येष्ठप्रथमाः कनिष्ठजघन्याः' (आश्व॰गृ॰४.२.७)। **प्रवृत्तशिखाः=मुक्तशिखाः।** **ज्येष्ठः प्रथमः पुरःसरो येषां ते ज्येष्ठप्रथमाः। जघन्यः=पश्चाद्भवः=पृष्ठतोगामी।**
- 'आकालिकीं वीक्ष्य मधुप्रवृत्तिम् (कु॰३.३४)। **प्रवृत्तिम्=प्रारम्भम्।**
- 'रात्री केशा हरितौ प्रवर्तौ' (अथर्व॰१५.२.५)।
- 'खादिरं पात्रं चतुःस्रक्ति प्रयुनक्ति। सौवर्णस्य प्रवर्तशतमानस्य कृतम्' (आप॰श्रौ॰)।** प्रवर्तः कर्णाभरणं कुण्डलमिति सायणः।**
- 'कृच्छ्रं चान्द्रायणं चैव लोहितस्य प्रवर्तने' (बौ॰ध॰२.१.१.७)। **प्रवर्तने प्रवाहणे स्यन्दने स्रावणे।** तदेतत् पूर्णमप्रवर्ति।
- 'पूर्णामप्रवर्तिनीं श्रियं लभते य एवं वेद' (छां॰उ॰३.१२.९)।

### वृध्
- वृध् (वृधु-वृद्धौ)
- 'पापान् प्रवर्धतो दृष्ट्वा कल्याणानवसीदतः' (भा॰अनु॰१२४.३६)। **नार्थः प्रशब्देन।**
- लोकानुग्रहकर्तारः प्रवर्धन्ते महीभुजः।

### वृष्
- वृष् (वृषु-सेचने)।
- 'विषये वासवस्तस्य सम्यगेव प्रवर्षति' (भा॰अनु॰२.१४)। **प्रशब्देन नार्थः। सम्यक्छब्देन प्रकर्षस्योक्तत्वात्।**
- 'शैलेन्द्रमिव धाराभिः प्रवर्षन्ति पयोधराः' (रा॰३.३१.९)। **प्रशब्दोऽभेरर्थे।**
- 'वार्षिकांश्चतुरो मासान्यथेन्द्रोद्भिः प्रवर्षति' (मनु॰९.३०४)। **सिञ्चति भुवमित्यर्थः।**

### वृह्
- वृह् (वृहू-उद्यमने)।
- 'तं स्वाच्छरीरात्प्रवृहेन्मुञ्जादिवेषीकां धैर्येण' (कठ॰उ॰२.३.१३)। **विश्लेषयेदित्यर्थः।**
- 'तेषां (लोकानाम्) तप्यमानानां रसान् प्रावृहद् अग्निं पृथिव्या वायुमन्तरिक्षादादित्यं दिवः' (छां॰उ॰४.१७.१)। **निरकासयदित्याह।**
- 'तस्य पादमगृह्णात्स प्रावृह्यत' (काठक॰१३.२)। **भग्नोऽभूत, विश्लिष्टोऽभूदित्याह।**
- 'जह्यसुष्वीन् प्रवृहापृणतः' (ऋ॰६.४४.११)। **प्रवृह=उन्मूलय।**
- 'प्र हि क्रतुं वृहथो यं वनुथो रध्रस्य स्थो यजमानस्य चोदौ' (ऋ॰२.३०.६)। **प्रवृहथः=उत्सादयथः ध्वंसयथः।**
- 'ते सवनानि प्रावृहन्त' (श॰ब्रा॰११.५.९.४)। **आत्मानम्प्रत्याकर्षन् आत्मीयान्यकुर्वन्नित्यर्थः।**
- 'शूलात्प्रवृह्य हृदयं कुम्भ्यामवधाय' (आप॰श्रौ॰७.७.२३.७)। **प्रवृह्य=अपनीय।**

'यो ग्रीवाभ्यः प्रवृढाभ्यो रसः समस्रवत्' (काठक॰३४.३)। **प्रवृढाभ्यः=अवकृत्ताभ्यः।**

### वे
- वे (वेञ्-तन्तुसन्ताने)।
- प्रोयतेऽस्यामिति प्रवाणी। प्रवयन्ति तयेति वा प्रवाणी (काशिका ५.४.१६०)।
- 'इषीकातूलमग्नौ प्रोतम्' (छां॰उ॰५.२४.३)। **प्रोतं न्यस्तम्।**
- 'तरुच्छिद्रप्रोतान् (शशिनः करान्) बिसमिति करी सङ्कलयति' (सुभा॰)। **प्रोतान् प्रस्यूतान्।**
- 'तत्र सर्वमिदं प्रोतमोतं चैवाखिलं जगत्। ततो जगज्जगत्तस्मिन् स जगच्चाखिलं मुने' (विष्णु॰पु॰२.६४)। **उक्तोऽर्थः।**

### वेप्
- वेप् (टुवेपृ-कम्पने)।
- 'प्रावेपत भयोद्विग्ना प्रवाते कदली यथा' (भा॰उ॰१३.३)।

### वेष्ट्
- वेष्ट् (वेष्ट-वेष्टने)।
- भुजबाहू प्रवेष्टो दोः (अमरः)।

### व्यध्
- व्यध् (व्यध-ताडने)।
- 'तां सङ्क्लिश्याप्सु प्राविध्यत्' (श॰ब्रा॰६.१.१.१२)। **प्राविध्यत्=प्राक्षिपत्।**
- 'वायुप्रविद्धाः शरदि मेघजाला इवाम्बरे' (रा॰२.९३.१२)। **वातप्रेरिता इत्याह।**
- 'प्रविद्धो रक्षसां भागः पर्वणीवाहिताग्निना' (रा॰२.४३.५)। **प्रविद्धः=प्रक्षिप्तः।**
- 'अपकीर्णजटाभारं प्रविद्धकलशोदकम्' (रा॰२.६३.३६)। **प्रविद्धं पर्यस्तम्।**
- 'देवतार्चाः प्रविद्धाश्च' (रा॰२.७१.४०)। **प्रतिमा निरस्तपूजना जाता इत्याह।**

### व्रज्
- व्रज् (वज/व्रज-गतौ)।
- 'तौ ह शान्तहृदयौ प्रवव्रजतुः' (छां॰उ॰८.८.३)। **प्रतस्थाते इत्याह।**
- 'गृह्णीयुरपि मातङ्गान् मत्तान् प्रव्रजतो वने' (रा॰१४.१७.२८)। **प्रव्रजतः स्वच्छन्दगतीन् इति कतकः।**
- 'अजातश्मश्रवो मन्दाः कुले जाताः प्रवव्रजुः' (भा॰शां॰११.२)। **परिव्रज्यां परिजगृहतुरित्यर्थः। पुनर्गृहं प्रति न गन्तव्यमिति प्रकर्षेण गता इति तिलकः।**
- 'अत एव ब्रह्मचर्यवान् प्रव्रजति' (आप॰ध॰२.२१.१९)। **प्रव्रजति प्रकर्षेण व्रजति न प्रत्यावर्तत इत्यर्थः। **

### शंस्
- शंस् (शंसु-स्तुतौ)।
- 'प्र ते महे विदधे शंसिषम्' (अथर्व॰२०.३०.१)। **प्रशंसिषम्=प्राशंसिषम्। प्रास्ताविषमित्यर्थः।**

### शद्
- शद् (शद्लृ-शातने)।
- 'अन्तर्वेदिशाखायाः पलाशान्यसर्वाणि प्रशात्य मूलतः शाखां परिवास्योपवेषं करोति' (आप॰श्रौ॰१.२.६.६)।
- 'अपि वा काममा मार्गादा मधुन आ प्राशातिकाद्' (आप॰श्रौ॰४.१.३.८)। **प्राशातिकं कोशीधान्यम्, यस्मात्प्रशातनेनोद्ध्रियते। भक्ष्यकाण्डेषु मृगमांसपर्यन्तानां रसेषु मधुपर्यन्तानाम् अन्नेषु च प्राशातिकपर्यन्तानां भक्षणे याथाकामी, एभ्योऽवशिष्टेभ्यः परेषामभक्षणमेव (इति रुद्रदत्तः)। **

### शम्
- शम् (शमु-उपशमे, शम-लक्ष आलोचने)।
- 'प्रशाम्य नगरं दानवांश्च निहत्य तान्' (भा॰वन॰१७२.३५)। **प्रशाम्य प्रकर्षेणालोच्येति नीलकण्ठः**।
- 'प्रशान्तं पावकास्त्रम्' (उत्तर॰६)।** निर्वाणमित्यर्थः।**
- 'निर्वाते ज्वलितो वह्निः स्वयमेव प्रशाम्यति' (पञ्चत॰३.५६)। **उक्तोऽर्थः।**

### शास्
- शास् (शासु-अनुशिष्टौ, आङः शासु-इच्छायामू)।
- 'अपि साक्षात् प्रशिष्यास्त्वं कृच्छ्रेष्विन्द्रपुरोहितम्' (भट्टि॰१९.१९)। **शासितुमुपदेष्टुमर्हसीति कवेर्विवक्षितम्।**

'प्रशाधि धर्मेण वसुन्धराम्' (अवदा॰जा॰२२.९९)। **प्रशाधि=ईशिष्य।**
- 'गां प्रशाधि गलितावधिकालम्' (नै॰५.२४)। **उक्तोऽर्थः।**
- 'प्रशाधि यन्मया कार्यम्' (मार्क॰पु॰)।
- 'इदं कविभ्यः पूर्वेभ्यो नमोवाकं प्रशास्महे' (उत्तर॰११)। **प्रशास्महे याचामहे इति यावत्। नमोवाकम्=नम इत्युक्त्वेत्यर्थ इति कश्चित्। अत्रार्थे आङ् युज्यते वक्तुम्। न ह्यत्रार्थे आङं व्यभिचरति धातुः। आङ् प्रायिक इति तु रभसोक्तिः। यत्तु प्रशासनं निर्देश इति वीरराघवस्याभिमानः स प्रयोगैः समर्थनां न लभत इति नादृत्यो भवति।**
- 'इन्द्रप्रसूता वरुणप्रशिष्टा ये' (ऋ॰१०.६६.२)। **प्रशिष्टाः=आदिष्टाः।**
- 'प्रशास्तृ-सूत-सेनानी मन्त्र्यमात्य-पुरोधसाम्' (का॰नी॰सा॰१४.४५)। **प्रशास्तारः=कलाध्यक्षा इति मङ्गला। प्रशास्तारः सैन्यप्रसाधका इत्युपाध्यायनिरपेक्षा।**
- 'आशिषः प्रशिषश्च संशिषो विशिषश्च याः' (अथर्व॰११.१०.२७)। **प्रशिषः=प्रशासनानि।**

### श्रृ
- शृ (शृञ्-हिंसायाम्)।
- 'शृणातु ग्रीवाः प्रशृणातूष्णिहाः' (अथर्व॰६.१३४.१)। **प्रशब्दः प्रकर्षे।**

### श्यै
- श्यै (श्यैङ्-गतौ)।
- 'यद्वै शीतस्य प्रशीतं तद्धिमस्य जरायु' (श॰ब्रा॰९.१.२.२६)।** प्रशब्दः प्रकर्षे। शीतमिति निष्ठायां सम्प्रसारणे रूपम्। सम्प्रसारणविरहे तु श्यानमाश्यानं संश्यानमिति भवत्युपसर्गान्वयव्यतिरेकाभ्याम्। **

### श्रि
- श्रि (श्रिञ्-सेवायाम्)।
- 'अयं तु प्रकृत्युद्धतो रामः कथमित्थमतिप्रश्रयते' (बा॰रा॰४)। **अतिप्रश्रयतेऽतिविनीतो भवति, अतिनम्रो वर्तत इति यावत्।**
- 'प्रत्युद्गमप्रश्रयणाभिवादनम्' (भा॰पु॰४.३.२२)। **प्रश्रयो विनयः तदर्शनम्।**
- 'जनयति खलु रोषं प्रश्रयो भिद्यमानः' (चारु॰१.१४)। **प्रश्रयः=विनयः प्रणयः प्रार्थना विज्ञापना।**
- 'तच्छ्लोककूटमद्यापि ग्रथितं सुदृढं मुने। भेत्तुं न शक्यतेऽर्थस्य गूढत्वात् प्रश्रितस्य च' (भा॰आदि॰१.८२)। **प्रमेयेण स्वप्रकाशार्थं श्रितं शब्दप्रमाणं तस्यापि गौण्यादिवृत्तिभेदेन गूढत्वम् (इति नीलकण्ठः)।**
- 'बहुप्रकारं धर्मज्ञः प्रश्रितं प्रश्रिताञ्जलिः' (रा॰३.६१.३१)। **प्रश्रितं विनीतम्।**
- निभृतविनीतप्रश्रिताः समा इत्यमरः। **प्रश्रिताञ्जलिः=बद्धाञ्जलिः।**

**-**'तद्दर्शनोपास्तिकता नित्यं तद्भावभाविता। तत्कारिता प्रश्रयिता वृत्तं संश्रयिणां स्मृतम्' (का॰नी॰सा॰११.२८)॥ **संश्रयिणः=आश्रिताः। प्रश्रयिता सादरता। प्रश्रयोऽस्यास्तीति प्रश्रयी। तस्य भावः प्रश्रयिता।**

### श्रु
- श्रु (श्रु-श्रवणे)।
- 'यस्ते अग्ने सुमतिं मर्तो अक्षत् सहसः सूनो प्रति स प्र शृण्वे' (ऋ॰१०.११.७)। **प्रशृण्वे प्रकर्षेण श्रूयते विश्रूयते। **

### श्वस्
- श्वस् (श्वस-प्राणने)।
- 'तानभि प्राश्वासीत्। तस्य श्वसथाद् ईषमाणा विश्वे देवा अद्रवन्' (ऐ॰ब्रा॰३.२०)। **तेषामभिमुखः सन् श्वासममुचत् इत्याह।**
- 'तस्मिन् सति श्वासप्रश्वासयोर्गतिविच्छेदः प्राणायामः' (यो॰सू॰भा॰२.४९)। **कोष्ठ्यस्य वायोर्निःसारणं प्रश्वासः।**
- 'कुतो वा प्रश्वसिति उच्छ्वसित्यपि वा पुनः' (भा॰आश्व॰२०.४२)।

### सञ्ज्
- सञ्ज् (षञ्ज-सङ्गे)।
- 'रुद्रियेण ह पशून् प्रसजेत्' (श॰ब्रा॰१.७.४.१२)। **प्रसजेत्=युञ्जीत बध्नीयात्।**
- 'तद्वहति रथयुगप्रासङ्गम्' (पा॰४.४.७६) **इत्यत्रापि धातुर्बन्धने वर्तते। उपसर्गस्य दीर्घः।**
- 'कामा मनुष्यं प्रसजन्त एते' (भा॰उ॰२७.४)। **बध्नन्तीत्यर्थः।**
- 'तन्मा प्रसाङ्क्षीः' (छां॰उ॰४.१.२)। **अत्र तच्छब्देन ज्योतिः परामृश्यते। तेनात्रापि सजतिः सकर्मकः। मा स्प्राक्षीरित्यर्थः।**
- 'नेढृशतया समया यज्ञं प्रसजामेति' (श॰ब्रा॰३.८.२.२०)। **प्रसङ्गो दुःसङ्गो व्यसनं व्यासङ्ग इति वा।**
- 'इन्द्रियाणां प्रसङ्गेन दोषमृच्छत्यसंशयम्' (मनु॰२.९३)।** प्रसङ्गः प्रसक्तिरासक्तिः। विषयेष्विति शेषः।**
- 'प्राकृता अपि बलवता सह प्रसङ्गं न कुर्वन्ति' (भा॰आदि॰१.१५० इत्यत्र नीलकण्ठः)। **प्रसङ्गः सङ्घर्षः।**
- 'विशेषा हि प्रसङ्गिनः' (भा॰उ॰३८.४४)। **प्रसङ्गः सङ्घर्षस्तत्कारिणः।**
- 'प्रतिग्रहसमर्थोऽपि प्रसङ्गं तत्र वर्जयेत्' (मनु॰४.१८६)।** प्रसङ्गः पुनः पुनः प्रवृत्तिः।**
- 'स्त्रियो राजकुले याश्च...। प्रसक्तास्त्वां निरीक्षन्ते, पुमांसं कं न मोहयेः' (भा॰वि॰९.२३)॥ **प्रसक्ता एकाग्रमनसः।**
- 'प्रसक्तमभिवीक्षेथाः स कामवशगो भवेत्' (भा॰वि॰९.२६)। **प्रसक्तमिति क्रियाविशेषरणम्। चेतः प्रसज्येत्यर्थः।**
- 'विवेश गां तोयमिवाप्रसक्ता (शक्तिः) यशो विशालं नृपतेर्दहन्ती' (भा॰शल्य॰१७.५०)। **अप्रसक्ताऽप्रतिहताऽविघ्निता।**
- 'प्रसक्तस्तस्य तु श्रमः' (स्वप्न॰१.१५)। **प्रसक्तो निरन्तरोऽविरतः।**

### सद्
- सद् (षद्लृ-विशरणगत्यवसादनेषु)।
- 'क्रिया हि वस्तूपहिता प्रसीदति' (रघु॰३.२९)। **नावसीदति, सफला भवतीत्यर्थः।**
- 'त्रय्या हि रक्षितो लोकः प्रसीदति न सीदति' (कौ॰अ॰३.१)। **प्रसीदति=समध्यति।**
- 'निमित्तमुद्दिश्य हि यः प्रकुप्यति ध्रुवं स तस्यापगमे प्रसीदति' (पञ्चत॰१.२८७)। **प्रसीदति=शाम्यति।**
- 'अवेहि मां कामदुघां प्रसन्नाम्' (रघु॰२.६३)। **प्रसन्नाम्=परितुष्टाम्।**
- 'तमालपत्रास्तरणासु रन्तुं प्रसीद शश्वन्मलयस्थलीषु' (रघु॰६.६४)। **प्रसीद=अनुरुध्यस्व।**
- 'फलं कतकवृक्षस्य यद्यप्यम्बुप्रसादकम्। न नामग्रहणादेव तस्य वारि प्रसीदति' (मनु॰६.६७)। **प्रसीदति विमली भवति।**
- 'दिशः प्रसेदुर्मरुतो ववुः सुखाः' (रघु॰३.१४)।** दिशो नीरजस्काः प्रकाशा बभूवुरित्यर्थः।**
- 'प्रसन्नो ब्राह्मणशेष इति श॰ब्रा॰ भाष्ये सायणः। **विशदो व्याख्यानिरपेक्ष इत्यर्थः।**

**-**'प्रसन्नस्ते तर्कः' (विक्रम॰२)।
- 'प्रसन्नप्रायस्ते तर्कः' (मालती॰१)।** प्रसन्नः शुद्धः, सत्योऽवितथः।**
- 'तथा प्रासादे' (आप॰ध॰१.१७.७)। **प्रासादो दारुमयो मञ्च इति हरदत्तः।**

### सस्ज्
- सस्ज् (षस्ज-सङ्गे)
- 'प्रसज्जन्तीं तु तां प्राह' (वि॰पु॰५.२७.१५)। **आसजन्तीम् इत्याह।**

### सह्
- सह् (षह-मर्षणे)।
- 'आशीर्भिर्बृहितानस्मान्न पापं प्रसहिष्यति' (भा॰आदि॰१४३.१६)। **प्रसहिष्यति=प्रसहिष्यते=अभिभविष्यति=अधिकरिष्यते।**
- 'संयुगे सांयुगीनं तमुद्यतं प्रसहेत कः' (कु॰२.५७)।
- 'ह्रियमाणावकाशं तु दानप्रीत्या पुनः पुनः। न प्रसेहे मनस्तस्य च्छेददुःखं विगाहितुम्' (अवदा॰जा॰८.४४)।** इह प्रशब्दोऽनर्थकः।**
- 'प्रसह्य वित्ताहरणं न कल्कः' (भा॰आदि॰१.२७५)। **प्रसह्य=प्रकर्षेण दुःखं सोढ्वेत्यर्थः।**
- 'प्रसह्य धर्षितस्तत्र सोमो वै राजयक्ष्मणा' (हरि॰१.२५.४७)। **प्रसह्य=बलात्=हठात्।**
- 'प्रसह्य सिंहः किल तां चकर्ष' (रघु॰२.२७)। **उक्तोऽर्थः।**
- **'प्रसहनमभिभव** इत्यधेः प्रसहने' (पा॰१.३.३३) सूत्रे वृत्तिः।

### साध्
- साध् (राध/साध-संसिद्धौ)।
- 'इदमूषु प्रसाधय' (अथर्व॰१.२४.४)।** किलासाक्रान्तमङ्गं साधू कुर्वित्याह।**
- 'प्रसाध्य शत्रुं यन्मित्रम्' (कौ॰अ॰७.११६)।** प्रसाध्य=जित्वा।**
- प्रसाधनी कङ्कतिका इत्यमरः।

### सिच्
- सिच् (षिच-क्षरणे)।
- 'उदपानाश्च कुम्भाश्च प्रासिञ्चन् शतशो जलम्' (भा॰उ॰८४.७)।** प्रासिञ्चन्=प्राक्षारयन्।**
- 'उदकाञ्जलिं प्रसिञ्चेत्' (द्रा॰गृ॰१.२)। **प्रसिञ्चेत् अवसिञ्चेत्।**
- 'इत्येभिर्हेतुभिस्तस्य त्रिभिश्चित्तं प्रसिच्यते (भा॰शां॰२८.७)। **द्रवति क्लिन्नं श्लथं भवतीत्याह।**
- 'यल्लोहमयः स्यात्प्रसिच्येत' (श॰ब्रा॰१४.२.२.५४)। **प्रसिच्येत द्रवेत, द्रुतं स्यन्नं स्यादित्याह। **

### सिध्
- सिध् (षिधु-संराद्धौ)। 'भूतं भव्यं भविष्यं च सर्वं वेदात् प्रसिध्यति' (मनु॰१२.९७)। **प्रसिध्यति प्रभवति प्रादुर्भवति।**
- 'तथैकवृत्तिता तयोः स्वरश्च मे प्रसिध्यति' (पा॰३.१.१२२ इत्यत्र श्लो॰वा०)। **प्रसिध्यति व्यक्तिमेति, व्याख्यातो भवति।**
- 'यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् (कु॰५.९)। **प्रसिद्धैर्भूषितैः।**
- प्रसिद्धौ ख्यातभूषितावित्यमरः।।

### सु
- सु (षु-प्रसवैश्वर्ययोः)।
- 'गौरिव प्रसवत्यर्थान् रसमुत्तमशालिनी (भा॰अश्व॰२१.२२)। **प्रसवति=सूते=उत्पादयति।** **प्रसव इह उत्पाद उक्तो नाभ्यनुज्ञानम्।**
- '...भक्ष्योऽयं मम सुप्रियः। स्नेहस्रवान् प्रसवति' (भा॰आदि॰१५२.८)। **उक्तोऽर्थः।**
- 'तत्रेमं यज्ञं यजमानं च धेह्यो प्रणयेति प्रसौति' (आप॰श्रौ॰३.६.१९.१)। **अभ्यनुजानातीत्यर्थः।**
- 'यज्ञेषु चैतदादयः प्रसवाः' (आप॰ध॰१.४.१३.८)। **प्रसवा निर्देशा अनुज्ञावाक्यानि।**
- 'त्रैलोक्यदर्शनं चैव प्राधान्यं प्रसवे तथा' (हरि॰१.३१.३७)। **प्रसवोऽभ्यनुज्ञा। **

### सु
- सु (षुञ्-अभिषवे, अभिषवः स्नपनं पीडनं स्नानं सुरासन्धानं च)।
- 'सुतं तस्मात्तव प्रसुतमासुतं कुले दृश्यते' (छां॰उ॰५.१२.१)। **प्रसुतं सन्ततं सवनम्।**

### सू
- सू (षूङ्-प्राणिगर्भविमोचने, प्राणिप्रसवे)।
- 'यथा शूद्रो ब्राह्मण्यां बाह्यं जन्तुं प्रसूयते' (मनु॰१०.३०)। **जनयतीत्यर्थः।**
- 'तद्वः सर्वं प्रवक्ष्यामि प्रसवे च गुणागुणान्' (मनु॰३.२२)। **प्रसवे=सन्तानेऽपत्येषु।**
- 'एषां सूतिप्रसूतिभ्यामिदमापरितं जगत्' (वि॰पु॰१.८.१०)। **सूतिप्रसूतिभ्याम्=पुत्रपौत्रादिभिः।**
- 'पुष्पवतीः प्रसूमतीः फलिनीरफला उत' (अथर्व॰८.७.२७)। **प्रसूः=नवाङ्कुरः।**
- 'प्रसूमयं बर्हिः प्रस्तरश्च' (आप॰श्रौ॰८.१.१.१०)। **प्रसूमयम्=पुष्पमयम्।**
- 'सूश्च मे प्रसूश्च मे' (वा॰सं॰१८.७)।** सूः पुत्रादिप्रेरणसामर्थ्यम्। प्रसूः पुत्रोत्पत्त्यादिसामर्थ्यम्।**

### सू
- सू (षू-प्रेरणे)।
- 'प्रेमां देवा असाविषुः सौभगाय' (अथर्व॰१.१८.२)। **प्रासाविषुः=प्रेरितवन्तः।**
- 'तद्यदेताभ्यामप्रसूतः करोत्यकृतं तत् अकृतमकरिति वै निन्दन्ति' (ऐ॰ब्रा॰१०.६)। **अप्रसूतः=अनभ्यनुज्ञातः।**
- 'एका दीक्षा तिस्र उपसदः...प्रसूतः' (आप॰श्रौ॰१०.१५.१)। **प्रसूत इति यजमानस्य सञ्ज्ञा।**
- 'शेषमुपह्वयस्वेत्यामन्त्र्यामन्त्र्य भक्षणमुपहूत इति प्रसूतः' (का॰श्रौ॰४.२.१३)। **प्रसूतोऽभ्यनुज्ञातः।**
- 'तत्प्रसूतः कर्माणि कुर्वीत' (गौ॰ध॰२.२.१३)। **उक्तोऽर्थः।**
- 'गोभिः सन्नद्धा पतति प्रसूता' (ऋ॰६.७५.११)। **प्रसूता=प्रेरिता=क्षिप्ता (इषुः)।**
- 'तदस्मै सविता प्रसविता प्रासुवत्, तत्सवितृप्रसूत उदजयत् (श॰ब्रा॰५.१.१.४)। **प्रासुवत्=प्रैरयत्। सवितृप्रसूतः=सवित्रा प्रेरितः।**

### सृ
- सृ (सृ-गतौ)।
- 'प्रसरति परिमाथी कोऽप्ययं देहदाहः' (मालती॰१.४१)।** प्रसरति=विसर्पति।**
- 'भित्त्वा भित्त्वा प्रसरति बलात् कोऽपि चेतोविकारः' (उत्तर॰३.३६)। **उक्तोऽर्थः।**
- 'न मे हस्तौ प्रसरतः' (शा॰२)। **आयच्छेते।**
- 'लोहिताद्या महानद्यः प्रसस्रुस्तत्र चासकृत्' (भा॰)। **प्रसस्रुः=सस्यन्दिरे।**
- 'न चैनं (गुरुम्) अभि प्रसारयीत' (आप॰ध॰१.६.३)। **अभिः कर्मप्रवचनीयः। प्रसारयीत=प्रसारयेत्। न प्रसारयेत् नाततौ कुर्यात्।**
- 'दृश्यते ज्ञानयोगेन आवां च प्रसृतौ ततः' (भा॰शां॰३३४.४२)। **प्रसृतौ निःसृतौ।**
- 'प्रसृते च परिचये तस्या हस्ते न्यासं निक्षेपं च निदध्यात्' (कामसूत्रे)। **प्रसृते=उपचिते=वृद्धिं गते।**
- प्रवृद्धप्रसृते (समे) इत्यमरः।
- 'न तेजस्तेजस्वी प्रसृतमपरेषां विषहते' (उत्तर॰६.१४)।** उक्तोऽर्थः।**
- 'कौतूहलप्रसृतलोलतरनयनाः' (अवदा॰महा॰जा॰)। **प्रसृते=व्यायते (लोचने)।**
- अन्वेषणप्रसृते च मित्रगणे। **गवेषणायां प्रगते**।
- पाणिर्निकुब्जः प्रसृतिः, तौ युतावञ्जलिः पुमान् इत्यमरः। **अत्र केचित्प्रसृत इति पठन्ति। स्वामी तु प्रस्मृतिप्रसृतावुभावपि स्वीकरोति। प्रसृत इति प्राक्तनः पाठ एव साधुर्भवति।**

**-**'प्रसृतेन प्राशयेत' (आश्व॰गृ॰१.११.२)** इत्यत्रार्धाञ्जलावर्थे प्रयोगदर्शनात्**।
- 'द्वौ दापयेत् प्रसृतौ शर्करामधुसंयुतौ' (का॰सं॰खिल॰३.९१)। **इत्यत्र च तथा दर्शनात्।**
- 'पेया च पञ्च प्रसृता' (अष्टाङ्ग॰१६.४१)। **द्वे पले प्रसृतं विदुः।**

### सृज्
- सृज् (सृज-विसर्गे)**।**
- 'जयो वैरं प्रसृजति दुःखमास्ते पराजितः' (भा॰उ॰७२.५९)। **प्रसृजति=सृजति, उत्पादयति।**
- 'ततोऽर्जुनः प्रासृजद् उग्रधन्वा भुजावुभौ गाण्डिवं चानुमृज्य। नाराचनालीकवराहकर्णान्...' (भा॰कर्ण॰८९.१४)॥ **प्रासृजत्=व्यसृजत्=प्राक्षिपत्।**
- 'न तदहः प्रसृज्येत' (गो॰गृ॰१.५.२१)।** प्रसृज्येत=त्यज्येत। गृहमिति शेषः।**
- 'गुरवे प्रस्रक्ष्यमाणो नाम प्रब्रुवीत' (अाश्व॰गृ॰३.८.१)। **प्रलक्ष्यमाणः=विलक्ष्यमाणः=गृहाय प्रहीयमारणः।**
- 'अथैनमुदञ्चं प्राञ्चं प्रसृजतः' (श॰ब्रा॰१३.४.२.१५)। **प्रसृजतः=विसृजतः।**
- 'तलैर्वज्रनिपातैश्च प्रसृष्टाभिस्तथैव च' (भा॰वि॰१३.२८)। **अङ्गुल्यः प्रसृता यास्तु ताः प्रसृष्टा उदीरिता इति नीलकण्ठः।**
- 'कीलैर्वज्रनिपातैश्च प्रसृष्टाभिस्तथैव च' (हरि॰२.३०.३४)। **प्रसृष्टाभिः सर्वाङ्गसंश्लेषणैः।**
- 'प्रसृष्टास्वनुमन्त्रयेत' (आश्व॰गृ॰४.८.५)।** दत्तास्वार्घ्याप्सु इत्याह।**
- 'सञ्जहारास्त्रमथ तत्प्रसृष्टं पाण्डवर्षभः' (भा॰वन॰२४५.२९)। **प्रसृष्टम्=प्रक्षिप्तम्।**
- 'प्रसृष्टवृषणो ह्येष वृषलीभूतो भवति' (जै॰गृ॰१.१२)। **प्रसृष्टवृषणः=त्याजितमुष्कः।**

### सुप्
- सृप् (सृप्लृ-गतौ)।

'प्रसर्पकाले सम्प्राप्ते नानादिग्भ्यः समागतान्' (भा॰सभा॰१२.१६)। **प्रसर्पोऽग्निविसर्जनम् इति निघण्टुरिति नीलकण्ठः।**
- 'ततः प्रसर्पकेभ्यस्तु हिरण्यं सुसमाहितः' (रा॰१.१५.५१)। **अभ्यागतेभ्य इति तिलकः। परिचारकद्विजेभ्य इति च कतकः।**
- 'आलर्कं विषमिव सर्वतः प्रसृप्तम्' (उत्तर॰१.४०)। **प्रसृप्तम्=विसृप्तम्।**

### स्कन्द्
- स्कन्द् (स्कन्दिर्-गतिशोषणयोः)।
- 'य आगच्छेत्तं ब्रूयाच्छणशुल्बेन जिह्वां निर्मृजानः शालायाः प्रस्कन्देति' (कौ॰सू॰२५.२२)। **निष्क्राम, निष्पत, निर्याहीत्यर्थः।**
- 'वासुदेवस्ततो योगी प्रचस्कन्द महारथात्' (भा॰भीष्म॰१०६.५६)। **प्रचस्कन्द=अवचस्कन्द=अवततार।**
- 'समुत्क्षिप्य नदन् क्रुद्धः प्रचस्कन्द रथोत्तमात्' (भा॰द्रोण॰१५.४)। **प्रचस्कन्द=अवपुप्लुवे।**
- 'प्रस्कन्दयेच्च मनसा भुक्त्वा चाग्निमुपस्पृशेत्' (भा॰अनु॰१०४.५६)। **अन्नशेषं त्यजेत् इत्यर्थः।**
- 'शोणितोदां रथावर्तां नागनक्रां दुरत्ययाम्। नदीं प्रस्कन्दयिष्यामि परलोकप्रवाहिणीम् (भा॰वि॰६१.२०)। **प्रवाहयिष्यामीत्याह।**
- 'ततो रथाभ्यां प्रस्कन्ध भ्रातरौ क्षत्रियर्षभौ' (भा॰वि॰३३.५)।** प्रस्कन्ध=प्रस्कद्य=अवतीर्य।**
- 'अग्निप्रस्कन्दनपरस्त्वं चाप्येवं भविष्यसि' (भा॰आदि॰८४.२६)। **प्रस्कन्दनं श्रौतस्मार्ताद्यग्निसाध्यकर्मत्यागः।**
- 'तत्रावहसितश्चासीत्प्रस्कन्दन्निव सम्भ्रमात्' (भा॰आदि॰१.१३६)। **प्रस्कन्दन् स्खलन्।**
- 'एते विनिहताः सर्वे प्रस्कन्नाः पाण्डुवाहिनीम् '(भा॰शल्य॰१८.२२)। **प्रस्कन्नाः प्रपन्नाः।**
- 'यन्मुखेन (स्त्रियं न स्पृशति) तेनाग्निप्रस्कन्दिना (लोकानवरुन्धे) (गो॰ब्रा॰पू॰२.४)। **अग्निप्रस्कन्दिनाम् = ज्वलितहिरण्यरेतस्यात्मानं जुह्वताम्।**

### स्तु
- स्तु (ष्टुञ्-स्तुतौ)।
- 'प्र सम्राजं चर्षणीनामिन्द्रं स्तोता नव्यं गीर्भिः' (ऋ॰८.१६.१)। **प्रशब्दः प्रकर्षे।**
- 'ता वामद्य स्तुतिभिः शुभस्पती अश्विना प्रस्तुवीमहि' (ऋ॰८.२२.६)। **उक्तोऽर्थः।**
- 'प्रणम्य स कथयितुं प्रास्तावीत्' (हर्ष॰७)। **प्रास्तावीत्=उपाक्रंस्त, आरब्ध। प्रपूर्वः स्तौतिः प्रारम्भे वर्तते इति (भट्टि॰२.२८) इत्यत्र जयमङ्गला। इदं च लोके प्रायेणेति द्रष्टव्यम्।**
- 'प्रस्तूयतां विवादवस्तु' (माल॰१)। **उक्तोऽर्थः**।
- 'राज्ञोऽपि दुर्गणान् वक्ति प्रत्यक्षमविशङ्कितः। स वक्ता गुणतुल्यांस्तान्न प्रस्तौति कदाचन' (शुक्र॰२.३२३)। **अनर्थकः प्रशब्दः। स्तौतीत्येवार्थः। स्तुतिमात्रेऽभिप्रायो न तु स्तुतिविशेषे।**
- 'यत्रालोकपथावतारिणि रतिं प्रस्तौति नेत्रोत्सवः' (महा॰च॰२.४५)। **प्रस्तौति जनयतीत्यर्थान्तरम्।**
- 'स तु प्रस्तावयज्ञेषु कां प्रदास्यति दक्षिणाम्' (पञ्चत॰२.१७६)। **प्रस्तावः संवादः, यत्र वक्तारः स्वस्वमतोपन्यासेनोपकुर्वन्ति।**
- 'नाममात्रप्रस्तावः' (शा॰७)। **प्रस्तावः कीर्तनम्। उद्देशः। अत्र स्तौतिर्विशेषं परिहत्य सामान्ये कीर्तनेऽर्थे प्रयुक्तः।**
- 'लोकेषु पञ्चविधं सामोपासीत पृथिवी हिङ्कारोऽग्निः प्रस्तावः' (छां॰उ॰२.२.१)।** साम्न आद्यानि पदान्युपोद्घातरूपाणि प्रस्तावो भवति।**
- 'त्वराप्रस्तावोऽयं न खलु परिहासस्य विषयः' (मालती॰९.४५)। **प्रस्तावोऽवसरः**।
- 'संस्काराभिनयौ तेषां प्रस्तावानां च धारणम् (हरि॰२.९३.१०)। **प्रस्तावः क्रियाणां प्रसञ्जनम्**।
- 'यथेप्सितं प्रस्तुतं कर्म धर्म्यम्' (भट्टि॰२.२८)। **प्रस्तुतं प्रारब्धम्।**
- 'यदिदं प्रस्तुतं कर्म त्वया गोविन्द लौकिकम्' (हरि॰२.४.३६)।** उक्तोऽर्थः।**
- 'नलिन्यां प्रस्तुता क्रीडा भवता भोगिनामिति' (बृ॰श्लो॰स॰५.११३)।
- 'उद्गीथः प्रस्तुतं स्तुतम्' (अथर्व॰११.७.५)। **प्रस्तोत्रा गीयमानः प्रस्तावाख्यो भागः प्रस्तुतम्। प्रस्तूयते स्तुतेः प्रारम्भः क्रियतेऽनेनेति प्रस्तुतम्।**
- 'प्रस्तावना कपटनाटकस्य' (का॰शुक्र॰)। **अवतरणिका।**
- कृतमनेनाप्रस्तुतप्रशंसया। **असम्बद्धार्थकथनेन नार्थ इत्याह।**

### स्तृ
- स्तृ (स्तृञ्-आच्छादने)।
- 'स प्रस्तरः' (आप॰श्रौ॰१.२.३.१२)। प्रस्तरः प्रथमलूनो मुष्टिः।
- 'गृहान्व्रजित्वाऽधः प्रस्तरे त्र्यहमनश्नन्त आसीरन्' (इदं वसिष्ठवचनमिति याज्ञ॰३.१६ मिताक्षरायां स्थितम्)। **शयनासनार्थस्तृणमयः प्रस्तर इति च मिताक्षरा।**

### स्था
- स्था (ष्ठा-गतिनिवृत्तौ)।
- 'या ते काकुत्सुकृता या वरिष्ठा यया शश्वत् पिबसि मध्व ऊर्मिम्। तया पाहि प्र ते अध्वर्युरस्थात्' (ऋ॰६.४१.२)। **प्रास्थात्=उपास्थित=अभिमुखोस्थात्।**
- 'द्रविणोदाः पिपीषति जुहोत प्र च तिष्ठत' (वा॰सं॰२६.२२)। **प्रतिष्ठत=प्रतिष्ठध्वम्, कर्मणि प्रवृत्ता भवतेत्याह।** **पिपीषति- पेतुं पातुमिच्छति। पीङः सनि रूपम्। परस्मैपदं त्वार्षम्।**
- 'पारसीकास्ततो जेतुं प्रतस्थे स्थलवर्त्मना' (रघु॰४.६०)। **प्रशब्दो धात्वर्थं विपर्यासयति। प्रतस्थे=गन्तुं प्रववृते।**
- 'खण्डेन लोहितकेन शरावेण ग्रामे प्रतिष्ठेत' (आप॰ध॰१.९.२४.१४)। **ग्रामं गच्छेदित्यर्थः।**
- 'पूरो बलानां सवनाम्बुशीकरः शनैः प्रतस्थे सुरभिः समीरणः' (कि॰१४.२८)। **प्रतस्थे=ववौ।**
- 'तस्मिंश्च प्रतिष्ठमाने सर्वा एव प्रतिष्ठन्ते' (प्रश्न॰उ॰)।** प्रतिष्ठमाने प्रतितिष्ठति, स्थेमानं लभमाने। प्रतिष्ठन्ते=स्थितिमत्यो भवन्ति।**
- 'वाक्यैरमृतकल्पैस्तैः प्रतिष्ठन्ति व्रजन्ति च' (भा॰शां॰१५३.८)। **प्रतिष्ठन्ति=प्रतितिष्ठन्ति=तिष्ठन्ति।**
- 'भिक्षाभुजश्च ये केचित्परिव्राड्ब्रह्मचारिणः। तेऽप्यत्रैव प्रतिष्ठन्ते गार्हस्थ्यं तेन वै परम्' (वि॰पु॰३.९.११)। **प्रतिष्ठन्ते प्रतितिष्ठन्ति।**
- 'वेदा इह प्रतिष्ठेरन्नेष नः काङ्क्षितो वरः' (भा॰शां॰३२७.४१)। **प्रतितिष्ठेयुः।**
- 'देवो वः सविता प्रार्पयत्विति शाखया गोचराय गाः प्रस्थापयति' (आप॰श्रौ॰१.१.२.४)।** प्रस्थापयति=कालयति।**
- 'स्थगिता तत्कथापापस्पर्शभीत्या सरस्वती। कथं चित्त्रस्नुरश्वेव सेयं प्रस्थाप्यते मया' (राजत॰५.४१६)। **प्रवर्त्यते। प्रवीयते।**
- 'इन्द्राग्निभ्यां छागं हविर्वपां मेदः प्रस्थितं प्रेष्य' (पा॰२.३.६१ सूत्रे वृत्तिः)। **हविषः प्रस्थितस्य प्रतिषेधो वक्तव्य इति च वार्तिकम्। प्रस्थितं प्रवृत्तम्।**
- 'अध्वर्युभिः प्रस्थितं सोम्यं मधु' (अथर्व॰२०.६७.७)।** उक्तोऽर्थः।**
- 'उशन्निन्द्र प्रस्थितान् पाहि सोमान्' (अथर्व॰२०.८७.२)। **पाहि=पिब। प्रस्थितान् पवमानान्।**
- 'वायो तान् (सोमान्) प्रस्थितान् पिब' (ऋ॰१.२३.१) **उक्तोऽर्थः।**
- तस्यापि सुमहांस्तापः प्रस्थितस्योपजायते' (भा॰शां॰२९१.९)। **प्रस्थितस्य मृतस्य। योगे प्रवृत्तस्येति वा।** **अनन्तरार्थे तापो नरकजं दुःखम्।**
- 'लीलामन्दं प्रस्थितं च स्थितं च। स्त्रीणामेतद् भूषणं चायुधं च' (शृ॰ति॰श्लो॰३)।
- 'ह्रदप्रस्थितसञ्चया' (हरि॰२.४६.३५)। **ह्रदात्प्रस्थितः चलितो मत्स्यादिसमुदायो यस्याः सा।**
- 'सन्देहश्चेन्निरीक्षस्व नभःप्रस्थापितेक्षणः' (बृ॰श्लो॰सं॰३.८२)। **वियत्प्रहितलोचन इत्याह।**
- 'सप्रस्थानाः क्षत्रधर्मा विशिष्टाः' (भा॰शां॰६४.२२)। **प्रस्थानं पारिव्राज्यम्। प्रतिष्ठतेऽस्मिन्निति प्रस्थो गिरेः समा भूः। वनस्य प्रस्थः=वनप्रस्थः। वनप्रस्थे भवो वानप्रस्थः।**



### स्ना
- स्ना (ष्णा-शौचे)।
- 'समुद्रं वा एते प्रस्नान्ति ये संवत्सरं (संवत्सरसाध्यं गवामयनम्) उपयन्ति' (ताण्ड्यब्रा॰५.८.५)। **प्रस्नान्ति अप्रवगाहन्ते।**
- 'तीर्थेन यथा समुद्रं नायुः' (श॰ब्रा॰१२.२.१.१)। **प्रस्नायुरिति स्नातेर्लिङि रूपम्। प्रविशेयुरित्यर्थः।**

### स्फुट्
- स्फुट् (स्फुटिर्-विकसने, स्फुट-विकसने, स्फुट-भेदने)।
- 'नगानां प्रास्फुटन् कुम्भाः' (भा॰कर्ण॰२२.२४)। **अभिद्यन्तेत्यर्थः।**

### स्मृ
- स्मृ (स्मृ-चिन्तायाम्, स्मृ-आध्याने)।
- 'भ्रातॄन् सन्दृश्य निहतान् प्रास्मरंस्ते हि तद्वचः' (भा॰भीष्म॰८८.३२)। **प्रास्मरन्=अस्मरन्। प्रकर्षेणास्मरन्निति वा। इह प्रशब्दो नार्थं विपर्यासयति यथाऽन्यत्र।**

### स्यन्द्
- स्यन्द् (स्यन्दू-प्रस्रवणे)।
- 'प्रस्यन्दिनि' (गौ॰ध॰२.७.४२)। **प्रकृष्टं स्यन्दनं वर्षं प्रस्यन्दः, तद्वति काल इति सूत्रार्थः।**
- 'स रथं युक्त्वा। सुकन्यार्थं शर्यातीमुपाधाय प्रसिष्यन्द' (श॰ब्रा॰४.१.५.६)। **तत्वरे इत्यर्थः। स्यदो जवो भवति, स्यन्दनश्च जवनोऽनुद्घाती रथः। **

### स्रंस्
- स्रंस् (स्रंसु-अवस्रंसने)।
- 'ते जन्या उभयतोऽप्रस्रंसाय बर्सो नह्यति' (ऐ॰ब्रा॰२.५)। **अप्रस्रंसाय=अशिथिलत्वाय। बर्सो बन्धनविशेषो भवति।**

### स्रु
- स्रु (स्रु-गतौ)।
- 'हिमवतः प्रस्रवन्ति सिन्धौ समहः सङ्गमः' (अथर्व॰६.२.१)। **प्रस्रवन्ति=प्रस्यन्दन्ते=प्रवहन्ति=प्रभवन्ति।**
- 'रुधिरेणावसिक्ताङ्गं प्रस्रवन्तं यथाऽचलम्' (भा॰अनु॰१.३)। **प्रस्रवन्तं निर्भरवन्तमित्याह।**
- 'नाऽऽतपतिं प्रस्रावयेत्' (श॰ब्रा॰१४.१.१.३३)। सूर्ये वितपमाने न मेहेदित्यर्थः।
- 'स यत्पुरैतस्य होमात्प्रसर्पेद्वा प्र वा स्रावयेत्' (श॰ब्रा॰४.२.४.८)। **उक्तोऽर्थः।**
- 'स्रवद्धिः शोणितं गात्रैः प्रस्रुताविव वारणौ (भा॰द्रोण॰९८.२३)। **प्रस्रुतौ प्रभिन्नौ मदवारि विमुञ्चन्तौ।**

### स्वप्
- स्वप् (ञिष्वप्-शये)।
- 'स यत्रायं प्रस्वपिति' (श॰ब्रा॰१४.७.१.१०)। **प्रसुप्तः सुषुप्तो भवति।**
- स्विद् (ञिश्विदा-गात्रप्रक्षरणे)।
- 'ततः प्रसिष्विदे कृष्णः स्विन्नश्चार्जुनमब्रवीत्' (भा॰द्रोण॰१९.२१)। **प्रशब्द आदिकर्मणि स्यादनर्थको वा। प्रकर्षद्योतकस्तु न। स्विन्न इत्यनन्तरोक्तेः।**

### हन्
- हन् (हन-हिंसागत्योः)।
- 'रात्री तस्य प्रतीत्य प्र ग्रीवाः प्र शिरो हनत्' (अथर्व०१९.४९.९)।
- 'अथ तुषान् प्रहन्ति' (श॰ब्रा॰१.१.४.२१)। **प्रक्षिपतीत्याह।**
- 'ईषद् धौतं नवं श्वेतं सदृशं यन्त्रधारितम्। निर्णेजकाक्षालितं चाप्रहतं वास उच्यते॥ हतप्रहतविध्वस्ता विवर्मायुधवाहनाः' (भा॰कर्ण॰३१.६)। **हतास्ताडिताः। प्रहताश्छिन्नावयवाः।**
- खिलाप्रहते समे इत्यमरः। **अप्रहत एष पन्थाः। अक्षुण्ण इत्यर्थः।**
- प्रहताश्च पातकपथाः। **पापमार्गाः पादचारेण लोकेन क्षुण्णा इत्यर्थः।**
- 'अगारैकदेशे प्रघणः प्रघाणश्च' (पा॰३.३.७९)। **आलिन्देऽर्थे प्रपूर्वाद् हन्तेरपि घञि च निपातनं पाणिनीये।**
- 'सर्पान् हरन्ति विततप्रहणाः सुपर्णाः' (अवदा॰जा॰३२.३२)। **विवृतमुखा इत्याह।**

### हा
- हा (ओहाक्-त्यागे)।

'श्रुतं मे मा प्रहासीः' (ऐ॰उ॰)। **अन्तर्णीतण्यर्थोऽत्र जहातिः। मा स्म हाफ्य इत्यर्थः।**

### हि
- हि (हि-गतौ वृद्धौ च)।

'प्राहिणोच्चन्द्रसङ्काशान् कुपितानिव तान् हयान्' (भा॰वि॰५७.४)। **प्राहिणोत्=प्राचोदयत्। प्राजत्।**
- 'खड्गं सहदेवाय प्राहिणोत्' (भा॰शल्य॰२८.३८)। **खड्गेन सहदेवे प्राहरदित्यर्थः।**
- 'विषदिग्धमिषुं प्राहिणोत्' (तन्त्रा॰२.३)। **प्रास्यदित्यर्थः।**
- 'बृहस्पतेरञ्जलिं प्राहिणोत्सः' (भा॰आश्व॰९.२२)।
- 'तेऽकृतार्थं प्रहिण्वन्ति प्राणा रायः सुतादयः' (भा॰पु॰१०.४९.२३)। **विहाय गच्छन्तीति विवक्षति कविः। तदस्य स्वातन्त्र्यम्।**
- 'वेगेन प्रहितं बाहुं निजग्राह हसन्निव' (भा॰आदि॰१५३.३९)। **प्रहितमुत्क्षिप्तम्।**
- 'यातुधाना हेती रक्षांसि प्रहेतिः' (वा॰सं॰१५.१६)। **प्रकृष्टा हेतिः प्रहेतिः।** **यस्मिन्नस्त्रे मुक्ते रावणसेनेव परस्परं रिपवो घ्नन्ति सा प्रहेतिः। प्रहेतिर्बाणप्रासादि प्रहरमिति कश्चित्।**
- 'ततस्तां प्रहितां देवीमिन्द्राणीं सा समन्वगात्' (भा॰उ॰१४.५)। **प्रहिता=प्रस्थिता। हि गतौ वृद्धौ चेति प्राकृतेऽर्थे प्रयोगः, अन्यत्रान्तर्भूतण्यर्थको हिनोतिः प्रयुक्तो दृश्यते।**
- 'प्रहीयमाणः प्रवरश्च वादिकैः' (रा॰२.१६.४६)। **प्रेर्यमाण इत्याह। राम इति कर्तृपदमुद्देश्यम्।**
- 'भिनत्ति सम्यक् प्रहितो भेदः स्थिरमतीनपि' (तन्त्रा॰१.१२.१२९)। **प्रहितः प्रयुक्तः प्रणीतः।**
- 'अहं हि सततं गोषु भवतां प्रहितः पुरा' (भा॰वि॰३.१०)। **प्रहितोऽधिकृतः।**

### हु
- हु (हु-दानादनयोः प्रीणन इत्येके)।
- 'प्रहुतो भौतिको बलिः' (मनु॰३.७४)।

### हृ
- हृ (हृञ्-हरणे)।
- 'इन्द्रो वृत्राय वज्रं प्राहरत्' (तै॰सं॰५.२.६)। **प्रास्यदित्यर्थः। वृत्राय=वृत्रं हन्तुम्।**
- 'इन्द्रो ह वृत्राय वज्रं प्रजहार, स प्रहृतश्चतुर्धाऽभवत्' (श॰ब्रा॰५.२.४.१)। **प्रजहार=प्रचिक्षेप=प्रास।**
- 'अग्नेरथ वचः श्रुत्वा तद्रक्षः प्रजहार ताम्' (भा॰आदि॰६.१)। **प्रजहार=अपजहार।**
- 'धिगस्तु मम वार्ष्णेय यदस्मै प्रहराम्यहम्' (भा॰द्रोण॰१४७.२७)। **अस्त्रमस्यामीत्यर्थः।**
- 'न क्षीणशक्तौ प्रहरामि वज्रम्' (भा॰आश्व॰९.२९)। **प्रक्षिपामीत्यर्थः।**
- 'आर्तत्राणाय वः शस्त्रं न प्रहर्तुमनागसि' (शा॰१)।** अनपराद्धे क्षेपाय नेत्याह।**
- 'सह शाखया प्रस्तरं प्रहरति' (का॰श्रौ॰)।** क्षिपति, जुहोतीत्यर्थः।**
- 'न स्रुवमग्नौ प्रहरेत्' (गो॰गृ॰१.८.२१)। **क्षिपेदित्यर्थः।**
- 'स्थाल्यां पिण्डान् समवधाय ये समाना इति सकृदाच्छिन्नमग्नौ प्रहरति' (आप॰श्रौ॰१.३.१०.१०)। **उक्तोऽर्थः।**
- 'दिवमनु विक्रमस्वेति दिवमनु विक्रमते प्रहरति पादम्' (श॰ब्रा॰६.७.२.१५)। **प्रहरति=अग्रे निधत्ते।**
- 'शतधा ते शिरो वज्री वज्रेण प्रहरिष्यति' (भा॰सभा॰६८.७०)। **खण्डयिष्यतीत्याह।**
- 'यथा न बाणा नास्त्राणि प्रहरिष्यन्ति ते रणे' (भा॰द्रोण॰९४.३५)। **आहनिष्यन्ति इत्यर्थः।**
- 'बिभेत्यल्पश्रुताद्वेदो मामयं प्रहरिष्यति' (भा॰आदि॰१.२६८)। **उक्तोऽर्थः।**
- 'अस्मा इन्दुं प्रतवसे तुराय। प्र यो न हर्मि (=हरामि) स्तोमं माहिनाय' (अथर्व॰२०.३५.१)। **प्रहर्मि=प्रकर्षेण हरामि। इह प्रपूर्वो हरतिस्ताडनं प्रक्षेपणं वा नाह। प्रशब्दो धात्वर्थे विशेषमाधत्ते।**
- 'अग्नये प्रह्रियमाणायानुब्रूहि' (श॰ब्रा॰३.६.३.९)। **प्रह्रियमारणाय=प्रणीयमानाय।**
- 'प्रहरिष्यन् प्रह्रियमाणायानुब्रूहि' (भा॰श्रौ॰७.१०.४)।** प्रहरिष्यन्=प्रणेष्यन्।**
- 'प्रह्रियमाणायाभिरूपा' (ऐ॰ब्रा॰३.५)। **आहवनीये प्रक्षिप्यमाणोऽयं मथितोऽग्निः प्रह्रियमाण इति सायणः।**
- 'प्रत्येत्यग्निं प्रहरिष्यन्' (श॰ब्रा॰९.२.२.१)। **प्रशब्द आङोऽर्थे। आहरिष्यन्नित्याह।**
- 'तेन पुत्रेण बालेन प्रहृतं तस्य वै पुनः' (हरि॰१.२९.७२)। **प्रहृतमपहृतम्। प्रशब्दोऽपस्यार्थे। राज्यमिति शेषः।**
- 'यदि वाश्मा प्रहृतो जघान' (अथर्व॰४.१२.७)।** प्रहृतः=प्रक्षिप्तः।**
- 'प्रहृत्य तृणं तेन चरति' (का॰श्रौ॰४.४.१०)। **प्रहृत्य=प्रक्षिप्य।**
- 'प्रहृत्य परिधीन् सम्प्रेष्यति' (भा॰श्रौ॰८.३.१२)। **उक्तोऽर्थः।**
- 'प्रहारे च पराक्रान्तः शूरः पञ्चत्वमागतः' (रा॰४.२३.१२)। **प्रहारे=सम्प्रहारे=युद्धे।**

### हृष्
- हृष् (हृष-तुष्टौ)।
- 'गुरुः प्रहर्षः प्रबभूव नात्मनि' (रघु॰३.१७)। **प्रवृद्धो हर्षः शरीरे नामादित्याह।**
- 'तं विचिन्तयतः शापं प्रहर्षः समजायत' (भा॰आदि॰१२५.२०)।** प्रहर्षः काम इति नीलकण्ठः। उपस्थेन्द्रियोत्थानमिति त्वापटेकोषः।**

### ह्वे
- ह्वे (ह्वेञ्-स्पर्धायां शब्दे च)।
- **प्रह्वः प्रणतः।**
- 'एष प्रह्वोऽस्मि भगवन् एषा विज्ञापना च नः' (महा॰च॰१.४७)।
- 'प्रह्वेष्वनिर्बन्धरुषो हि सन्तः' (रघु॰१६.८०)। **प्रह्वो विधेयो नम्रः।**
- 'तिष्ठन्नासीनः प्रह्वो वा नियमो यत्र नेदृशः' (गो॰स्मृ॰१.१०)। **प्रह्वः=आसनाद्युपाश्रित्य प्रणतः प्रवणः स्थितः।**


## प्राङ् (प्र+आङ्) 

### दा
- दा (डुदाञ्-दाने)।
- 'प्रादातुं तच्च शक्रस्तु कालं चक्रे' (भा॰आदि॰)। **प्रादातुम् – दातुम्। आङ्पूर्वो ददातिरादाने ग्रहणे रूढः, प्राङ्-प्रर्वस्तु दानमेवार्थमर्पयति, शब्दशक्तिस्वाभाव्यात्। अपि वा प्रशब्दस्यैव च्छन्दोवशाद् दीर्घः।**
- एवमन्यत्रापि भारते- 'जातमात्रान् पुत्रांश्च दारांश्च भवतामिह। प्रादायोपनिधिं राजा पाण्डुः स्वर्गमितो गतः' (भा॰आदि॰१२६.३)॥ **उपनिधिर्निक्षेपो न्यासः।**

### भृ
- भृ (भञ्-भरणे, डुभृञ्-धारणपोषणयोः)।
- 'चिकित्साप्राभृतो धीमान् शास्त्रवान् कर्मतत्परः' (चरक॰सूत्र॰१६.२९)। **चिकित्सा प्राभृतमस्य। प्राभृतमित्युपायनं भवति।**

### रभ्
- रभ् (रभ-राभस्ये)।
- 'प्रारभ्यते न खलु विघ्नभयेन नीचैः' (भर्तृ॰१.२७)। **अत्र प्राङ्भ्यां न विशेषः कश्चिज्जन्यते। केवलस्य रभेः प्रयोगो दुर्लभः।**

### लम्ब्
- लम्ब् (रबि/लबि/अबि- शब्दे, लबि-अवस्रंसने च)।
- 'प्रालम्बमुत्कृष्य यथावकाशं निनाय साचीकृतचारुवक्त्रः (रघु॰६.१४)।
- प्रालम्बमृजुलम्बि (माल्यम्) इत्यमरः।
- लम्बनं स्याल्ललन्तिका। स्वर्णैः प्रालम्बिका इति चामरः।

### विश्
- विश् (विश-प्रवेशने)।
- 'अस्मद्राता देवत्रा गच्छत प्रदातारमाविशत' (वा॰सं॰७.७६)। **प्रपूर्वस्य विशतेर्योऽर्थः स एव प्राङ्पूर्वस्य। शब्दोपजनो नार्थोपजनः। **

### वृ
- वृ (वृञ्-वरणे, वरणमावरणमाच्छादनम्)। 'तद्वस्त्रमरजः प्रावृणोद्वसुधाधिपः' (भा॰वन॰७६.४२)। **प्रावृरणोत्=आच्छादयत्।**
- 'वास एव त्यक्तं प्रावृण्वानः' (भा॰उ॰१३९.१२)।
- 'अयं पटः प्रावरितुं न शक्यते' (मृच्छ॰२.१०)।
- 'प्रावृणोतु चीवरे वीरता' (हर्ष॰५)।
- 'विचित्राणि च वासांसि प्रावारावरणानि च' (भा॰आदि॰१.१३३)। **प्रावाराणि उपरिवस्त्राणि। आवरणानि परिधानीयानि। यद्वा वासःशब्देनैव तेषां ग्रहणात् प्रावाराणि शिबिराणि=उपकार्याः, पटभवनानि। आवरणानि जवनिका इति नीलकण्ठः।**


## प्राधि (प्राङ्+अधि) 

### अधीङ् अध्ययने।
- अधीङ्-अध्ययने।
- 'प्राधीतद्विजमुख्या सा सम्प्रज्वलितपावका' (भा॰आश्रम॰१८.२२)। **प्रशब्दो वाऽऽदिकर्मणि।**


## प्रोद् (प्र+उद्) 

### खन्
- खन् (खनु-अवदारणे)।
- 'कृत्स्नां पृथिवीमनुगच्छत। प्रोत्खनध्वं प्रयत्नेन यावत्तुरगदर्शनम्' (रा॰१.४०.१४)। **उत्खनतीत्यूर्ध्वं खनतीत्याह। प्रशब्द उत्खननं विशिनष्टि। **

### गै
- गै (कै/गै-शब्दे)।
- 'प्रोद्गीतां मधुपल्तैः स्तुतिं पठन्तो नृत्यन्ति (समीराः)' (प्र॰च॰)। **उच्छब्दो गानस्थोच्चैस्त्वमाह। प्रशब्द उच्चैस्त्वं विशिनष्टि। प्रोद्गीताम्=प्रोच्चैर्गीताम्।**

### नद्
- नद् (णद-अव्यक्ते शब्दे)। '
- प्रोन्ननाद च सिंहवत्' (हरि॰२.६१.४७)। **प्रोच्चैर्जगर्जेत्यर्थः। उन्ननादेति पाठान्तरम्।**

### नम्
- नम् (णम-प्रहत्वे शब्दे च)।
- 'पुंसा यथाङ्गेषु सिरास्तथैव क्षितावपि प्रोन्नतनिम्नसंस्थाः' (व॰बृ॰सं॰५३.१)। **अत्र प्रोद्भ्यां नार्थः।**

### नी
- नी (णीञ्-प्रापणे)।
- 'गुणैरुदारैः संयुक्तान् प्रोन्नयेन्मध्यमाधमान्' (का॰नी॰सा॰५.६९)। **उन्मयेदित्येव विवक्षितमर्पयति, नार्थः प्रेण।**

### मृजु
- मृज् (मृजू-शुद्धौ)।
- 'वर्षप्रोन्मृष्टचित्राभं जगत्पश्यत्यवासनः' (यो॰वा॰६(२)१९०.५७)।** प्रोन्मृष्टं प्रमार्जितम्।**

### यम्
- यम् (यम-उपरमे)।
- 'प्रोदयंसीच्च मुद्गरम्' (भट्टि॰१५.६६)। **प्रोदयंसीत्=अवागुरिष्ट। नार्थः प्रोद्भ्याम्।**
- 'प्र सोमाय वच उद्यतम्' (ऋ॰९.१०३.१)। **उद्यतमुदञ्चितम्। उत्कण्ठमुद्गीर्णम् इत्यर्थः। **

### सद्
- सद् (षद्लृ-विशरणगत्यवसादनेषु)।
- 'चारैश्चानेकसंस्थानैः प्रोत्साद्य शमानयेत्' (मनु॰९.२६१)। **अयमपपाठः। प्रोत्साह्येति तु युज्यते।**

### सृ
- सृ (सृ-गतौ)।
- 'ततो व्युदस्तं तत्सैन्यं सिन्धुसौवीरकौरवम्। प्रोत्सारितं महावेगैः कर्णपाण्डवयोः शरैः (भा॰द्रोण॰१३७.२१)। **प्रोत्सारितम्=दूरमपसारितम्।**

### स्था
- स्था (ष्ठा-गतिनिवृत्तौ)।
- 'प्रोत्तिष्ठतस्तत्सहसा शिरोऽगच्छद् धरातलम्' (भा॰द्रोण॰१४६.२९)। **नार्थः प्रेण। उत्तिष्ठत इत्यर्थः। **

### हा
- हा (ओहाङ्-गतौ)।
- 'यह्वासिव प्र वयामुज्जिहानाः' (वा॰सं॰१५.२४)।
- **महान्तः पक्षिणो यथा वृक्षशाखां परित्यज्योर्ध्वङ्गच्छेयुरित्याह। अत्र प्रशब्दो विप्रकर्षं विश्लेषं परित्यागमाह यथा प्रव्रज्येत्यत्र। उच्छन्दश्च ऊर्ध्वभावम्। **

### हृ
- हृ (हृञ्-हरणे)।
- 'स वराहस्ततो भूत्वा प्रोज्जहार वसुन्धराम्' (रा॰२.११०.४)। **उन्निनायेत्यर्थः।**


## प्रणि (प्र+नि) 

### गद्
- गद् (गद-व्यक्तायां वाचि)।
- 'प्रण्यगादीद् राक्षसेन्द्रम्' (भट्टि॰९.९९)। **व्यक्ततरमवोचत् सविस्तरं वा। व्यक्तिर्विस्तृतिर्वा प्रशब्दवाच्यः प्रकर्षः। निशब्दस्तु विशेषं नाह। यथा निगदव्याख्यातः (ग्रन्थः) इत्यत्र। निगद इति पाठमात्रमाचष्टे। **

### दा
- दा (डुदाञ्-दाने, मेङ्-प्रणिदाने)।
- **'प्रणिदानं विनिमयः प्रत्यर्पणं च।**

### धा
- धा (डुधाञ्-धारणपोषरण्योः)
- 'अमात्येषु च सर्वेषु मित्रेषु विविधेषु च। पुत्रेषु च महाराज प्रणिदध्यात्समाहितः' (भा॰शां॰६९.९)।** तत्र चारान्नियुञ्जीतेत्यर्थः।**
- 'वैहासिकांस्तद्भक्तान्वा प्रणिदध्यात्' (कामसूत्रे)। **प्रणिधीन् कृर्यादित्याह।**
- 'एतौ वनमिदं दुर्गं वालिप्रणिहितौ ध्रुवम्' (रा॰४.२.६)।** वालिना प्रणिधिरूपेण नियुक्तावित्याह।**
- 'यदि मणिस्त्रपुणि प्रणिधीयते' (पञ्चत॰१.६५)।** प्रत्युष्यत इत्यर्थः। प्रतिधीयत इति पाठान्तरम्।**
- 'नखपदलिपयोऽपि दीपितार्थाः प्रणिदधिरे दयितैरनङ्गलेखाः' (शिशु॰७.३९)। **प्रणिदधिरे=विभावयाम्बभूविरे=तर्कयाञ्चक्रिरे।**
- 'निर्वणे प्रणिधीयते' (पा॰६.२.१७८ सूत्रे वृत्तौ)।
- 'नान्यत्र युद्धाच्छ्रेयोऽस्ति तथात्मा प्रणिधीयताम्' (भा॰वि॰४७.१७)। **आत्मा प्रणिधीयतां चित्तं सावधानं क्रियतामित्याह।**
- 'वर्तिं प्रणिदध्यात्' (=उपरि दध्यात्) (सुश्रुते १.१६.८)।
- 'यथा मां त्वं पुनर्नैवं दुःखेषु प्रणिधास्यसि' (भा॰शां॰१७७.३२)। **पातयिष्यसि**।
- 'किष्किन्धाद्रिगुहां गन्तुं मनः प्रणिदधे द्रुतम्' (भट्टि॰६.१४२)।** दधे=दध्रे इत्याह।**
- 'बुद्धिः प्राणहिता येन मनश्चानु समाहितम्' (रा॰२.२२.१४)। **प्रकर्षेण निहिता प्रणिहिता। बुद्धिः प्रणीता येनेयमिति पाठान्तरम्।**
- 'प्रणिहितशिरसं वा कान्तमार्द्रापराधम्' (माल॰३.१२)। **प्रणिहितं=भूमौ निहितम्।**
- 'भर्तृप्रणिहितेक्षणम्' (रघु॰१५.८४)। **भर्तृप्रणिहितनयनमित्याह।**
- 'कृष्णप्रणिहितेक्षणाः' (हरि॰२.२०.२६)। **उक्तोऽर्थः।**
- 'मामाकाशप्रणिहितभुजम् निर्दयाश्लेषहेतोः' (मेघ॰१०८)। **प्रणिहितभुजम्=उत्क्षिप्तबाहुम्=ऊर्ध्वीकृतबाहुम्।**
- 'प्रणिहितमपि चक्षुर्ग्रस्तमुक्तं हिनस्ति' (उत्तर॰५.१३)। **प्रणिहितं=व्यापारितम्।**
- 'ततः प्रणिहिताः सर्वा वानर्योऽस्य वशानुगाः। चुक्रुशुः...' (रा॰४.२५.३४)॥ **प्रणिहिताः=प्रकर्षेणैकत्र निहिताः समुदिताः समेताः।**
- 'विद्धि प्रणिहितं धर्मे तापसं वनगोचरम्' (रा॰२.५०.३०)। **धर्मे पणिहितम्=धर्मे दत्तावधानम्**।
- 'वेदप्रणिहितो धर्मः' (भा॰पु॰६.१.४०)। **वेदविहित इत्याह। अपूर्वश्चोपसर्गयोगः।**
- 'कीर्तिमन्तः प्रणिहिताः' (रा॰१.७.६)। **राजकृत्येषु सावधाना इति कतकः।**
- 'ऋजुः प्रणिहितः' (भा॰शां॰९.१९)। **प्रणिहितोऽन्तर्मुख इति नीलकण्ठः।** पिता श्रेष्ठः। '
- सुहृद्यश्च सम्यक् प्रणिहितात्मवान्' (भा॰उ॰५४.४)। **प्रणिहितात्मवान्=समाहितमनाः, सावधानचित्तः।**
- 'सम्यक् प्रणिहितं चार्थं पृष्टः सन्नाभिनन्दति' (मनु॰८.५४)। **प्रणिहितं प्रणिधिभिरुपलब्धमित्यर्थः। प्रतिज्ञातम् अभ्युपगतमिति कुल्लूकः। विभावितमुपन्यस्तं वेति मोनियर्।**
- 'धार्तराष्ट्रस्य शिबिरे मया प्रणिहिताश्चराः' (भा॰द्रोण॰७५.४)। **गूढं स्थापिता इत्यर्थः।**
- 'तिर्यक् प्रणिहिते शस्त्रे' (सुश्रुते १.९५.१६)। **प्रणिहिते व्यापारिते।**
- 'यद्दोःषु मा प्रणिहितम्' (भा॰पु॰१.१५.१६) **निहितम्=स्थपितम्)। इह प्रशब्दः प्रकर्षस्य द्योतकः। निर्धात्वर्थानुवादी। सुगोपायितमित्यर्थः।**
- 'आवर्तयन्ति भूतानि सम्यक् प्रणिहिता च वाक्' (भा॰उ॰३८.३६)। **प्रणिहिता=प्रयुक्ता।**
- ये तत्र नोपसर्पेयुर्मूलप्रणिहिताश्च ये' (मनु॰९.२६९)। **मूले राजनियुक्तपुराणचौरवर्गे प्रणिहिताः सावधानभूता इति कुल्लूकः।**
- 'त्वां वयं तात संयुगे प्रणिधायानुयास्यामो रक्षन्तः सर्वतोमुखाः' (भा॰द्रोण॰३५.२१)। **प्रणिधाय=पुरस्कृत्य, मूर्ध्नि स्थापयित्वा।**
- '(ध्वजम्) प्रणिधाय शमीमूले' (भा॰वि॰४६.२)। **सर्वप्रथमं निधायेति विवक्षति।**
- 'तस्मात्प्रणम्य प्रणिधाय कायम् प्रसादये त्वामहमीशमीड्यम्' (गीता ११.४४)। **प्रणिपात्येत्यर्थः। इह प्रशब्दः प्रकृष्टं प्रततमाह, निशब्दश्च नीचैस्त्वम्। प्रततं यथा स्यात्तथा नीचैर्देहं पातयित्वेत्याह।** **निशब्दस्य नीचैस्त्ववाचित्वे यास्कीयं**
- 'नरकं न्यरकं नीचैर्गमनम् इति' (नि॰१.११.१) वचः प्रमाणम्।
- 'स चापि सम्यक् प्रणिधाय शिक्षाम्' (भा॰वन॰१८३.३०)। **इह प्रणिधानं परत्र निधानं सङ्क्रमणं प्रदानमुच्यते तेन प्रणिधायेति दत्त्वेत्याह।**
- 'तस्मान्नित्यं परीक्षेत पुरुषान् प्रणिधाय वै' (भा॰अनु॰३७.७)। **प्रणिधाय=विचिन्त्य, साधु चिन्तयित्वा।**
- 'प्रणिधायेन्द्रियग्रामं भर्तृलोकपरायणे' (भा॰आदि॰११९.२९)। **प्रणिधाय=नियम्य।**
- 'विकृष्य चापं प्रणिधाय सायकम्' (रा॰३.५९.२६)। **प्रणिधाय=सन्धाय।**
- 'प्रणिधाय हि चारेण ततो भावः परीक्ष्यताम्' (रा॰५.९०.१५)। **प्रणिधाय=गुप्तं विज्ञायेत्यर्थः।**
- 'चारश्च विविधोपायः प्रणिधेयः पृथग्विधः' (भा॰शां॰५९.३४)। **प्रणिधेयः=नियोज्यः।**
- 'सोऽपश्यत् प्रणिधानेन सन्ततेः स्तम्भवारणम्' (रघु॰१.७४)। **प्रणिधानेन=समाधिना।**
- 'तपःस्वाध्यायेश्वरप्रणिधानानि क्रियायोगः' (योग॰२.१)।
- 'जानामि प्रणिधानं ते बाल्यात् प्रभृति नन्दिनि। ब्राह्मणेष्विह सर्वेषु गुरुबन्धुषु चैव ह' (भा॰वन॰३०३.१९)। **प्रणिधानम्=प्रश्रिता वृत्तिः, सादरो व्यवहारः, आस्था।**
- 'प्रणिधानेन धैर्येण रूपेण वयसा च मे। मनः प्रविष्टो देवर्षे गुणकेश्याः पतिर्वरः' (भा॰उ॰१०३.२१)॥ **प्रणिधानेन=अवधानेन।**
- 'स्वशरीरं ततो मुमुक्षुर्नियतमिति प्रणिधिमुपबृंहयामास' (अवदा॰जा॰३०)। **प्रणिधिः सङ्कल्पोऽध्यवसाय इत्यर्थो भाति।**

### पत्
- पत् (पत्लृ-गतौ)।
- 'कथं प्रणिपतेच्चायमिह कृत्वा पणं परम्' (भा॰उ॰३.८)। **प्रणिपतेत्=नमेत्। शरणं यायादित्यर्थः।**
- 'गुरुं च प्रणिपत्य मूर्ध्ना' (भा॰वि॰६६.२६)। **प्रणिपत्य=प्रणम्य=नमस्कृत्वा। नमसो गतिसञ्ज्ञाविकल्पः।**
- 'पादयोः' (रघु॰८.१२)। **पादावुपसङ्गृह्येत्यर्थः।**
- 'श्वश्रूश्वशुरयोः पादौ प्रणिपत्य' (मार्क॰२२.१०४)। **नमस्कृत्येत्यर्थः।**
- 'वागीशं वाग्भिरर्थ्याभिः प्रणिपत्योपतस्थिरे' (कु॰२.३)।
- 'प्रणिपत्यासुरास्तस्मै शमयित्रे सुरद्विषाम्' (रघु॰१०.१५)। **उक्तोऽर्थः। केवलं विभक्तिवैचित्र्यार्थमुदाहृतयः।**
- 'प्रणिपातप्रतीकारः संरम्भो हि महात्मनाम् (रघु॰४.६४)।

### पद्
- पद् (पद-गतौ)।

'प्रविश्य तदा भीष्मं शिरोभिः प्रणिपेदिरे' (भा॰१०७.५७)। **प्रणिपेतुरित्यर्थः। पतिपदी समानार्थौ। समानौ चेहोपसर्गौ, तेन समाना नमस्कारार्थता तयोः। वाचि स्वतन्त्राश्च महर्षय इत्यपि।**


## प्रवि (प्र+वि) 

### कस्
- कस् (कस-गतौ)।
- 'प्रविकसति चिराय द्योतिताशेषलोके दशशतकरमूर्तौ' (शिशु॰११.६३)। **प्रविकसति प्रोन्मिषति सति।**

### गाह्
- गाह् (गाहू-विलोडने)।
- 'प्रविगाह्योदकं तीर्णं वनानि फलवन्ति च' (रा॰६.१६.२)। **प्रशब्देन नार्थः। विगाह्येत्यवगाह्येति वाह। समाने विगाहनावगाहने।**
- 'बहूंश्च दीर्घान् प्रविकीर्य मूर्धजान्' (भा॰वि॰११.२)। **शिरोरुहानुन्मुक्तबन्धनान् कृत्वेत्याह।**
- 'विषं शरीरे प्रविकीर्णमात्रम्' (सुश्रुते २.२९५.१)। **प्रविकीर्णम्=विसृप्तम्।**

### चल्
- चल् (चल-कम्पने)।
- 'यश्च धर्मात् प्रविचलेल्लोके कश्चन मानवः' (भा॰शां॰५९.१०५)। **प्रविचलेत्=भ्रंशेत=प्रच्यवेत।**
- 'न्याय्यात्पथः प्रविचलन्ति पदं न धीराः' (भर्तृ॰१.८४)। **न्यायमार्गं पदमेकमपि यावन्नोच्चरन्त इत्याह। प्रवी समुदितौ विप्रकर्षमाहतुः।**

### दृ
- दृ (दृ-अवदारणे)।
- **युद्धमायोधनं जन्यं प्रधनं प्रविदारणम् (अमरः)।**

### द्रु
- द्रु (द्रु-गतौ)।
- 'रथाः सर्वे कस्माच्चैते प्रविद्रुताः' (भा॰द्रोण॰१२२.२)। **विद्रुता भग्नाः पलायिताः। प्रविद्रुता इति परस्परं विश्लिष्य पलायिता इत्यर्थमाचष्टे। प्रशब्दः प्रविश्लेषं पार्थक्यमाह।**

### धा
- धा (डुधाञ्-धारणपोषणयोः)।
- 'रन्ध्रं हि तद्विप्रकृता महत्त्वं नयन्ति तस्मात् प्रविधाय यायात्' (का॰नी॰सा॰१६.१५)। **प्रविधाय=प्रतिकृत्य। प्रत्यर्थे प्रशब्दः।**
- 'प्रविधाय च तद्वर्तीं योजयेच्चाञ्जने भिषक्' (सुश्रुते २.३४७.७)। **प्रविधाय=विभज्य।**
- 'ततस्तां लक्ष्मीं प्रविधाय प्रदोषे स्वगृहं निनाय' (शुक॰)।
- 'अनागतविधानं च तस्यार्थे प्रविधीयताम्' (रा॰४.१४.२९)। **प्रविधीयतां चिन्त्यतामित्याह। **

### ध्वंस्
- ध्वंस् (ध्वंसु-अवस्रंसने, गतौ च)।
- 'प्रविध्वस्तशरासनौ' (रा॰६.२२.२६)।
- 'वातप्रविध्वस्ततरङ्गसङ्कुलो यथार्णवः' (हरि॰२.१२४.५५)। **वातेन वात्यया प्रविध्वस्ता विक्षिप्तास्तरङ्गा वीचयः। प्रवी विशेषणे। वातप्रवृद्धस्तु तरङ्गसङ्कुल इति पाठान्तरम्।**

### यु
- यु (यु-मिश्रणामिश्रणयोः)।
- 'यमुना प्रयुवती गच्छतीति वा प्रवियुतं गच्छतीति वा' (नि॰९.२६.१)। **प्रयुवती प्रकर्षेण स्वान्युदकान्याभिर्नदीभिर्मिश्रयन्ती। प्रवियुतं स्तिमितं यथा स्यात्तरङ्गस्तथेत्यर्थ इति दुर्गः।**

### रम्
- रम् (रमु-क्रीडायाम्)।
- 'ततोऽग्रहारहरणादेव प्रविरतोऽभवद्' (राजत॰४.६३८)।** प्रविरतः=विरतः=उपरतः। विशब्दो धात्वर्थं विपरीतयति। रमिश्चेष्टामाह विरमिस्तु चेष्टाविरामम्। **

### विच्
- विच् (विचिर्-पृथग्भावे)।
- 'प्रविविक्तां ततः कक्ष्यामाससाद पुराणवित्' (रा॰२.१६.१)। **प्रविविक्ताम्=जनासम्बाधाम्। जनसम्मर्दरहिताम्। जनौधेन विविक्तां परित्यक्ताम्।**

### श्लिष्
- श्लिष् (श्लिष-आलिङ्गने)
- विधुरं तु प्रविश्लेष इत्यमरः। **व्यतिरिक्तोऽत्र प्रशब्दः।**


## प्रव्या (प्र+वि+आङ्) 

### हृ
- हृ (हृञ्-हरणे)।
- 'निःश्वसन्तं यथा नागं प्रव्याहाराय भारत' (भा॰शां॰२२४.१)। **प्रव्याहाराय=प्रकृष्टोक्तये।**


## प्रसम् (प्र+सम्) 

### ईक्ष्
- ईक्ष् (ईक्ष दर्शने)।
- 'समुत्पत्तिं च मांसस्य वधबन्धौ च देहिनाम्। प्रसमीक्ष्य...' (मनु॰५.४९)। **सुनिपुणं चिन्तयित्वेत्याह। प्रसमयोरन्यतरः शक्यस्त्यक्तुम्।**

### ख्या
- ख्या (ख्या-प्रकथने)।
- 'परिपृष्टिका वैघसिकाः प्रसङ्ख्यानास्तथैव च' (भा॰आश्व॰९२.७)। **प्रसङ्ख्यानास्तत्कालमात्रसङ्ग्रहाः।**
- 'हरः प्रसङ्ख्यानपरो बभूव' (कु॰३.४०)। **प्रसङ्ख्यानपरः=आत्मानुसन्धानपरः। ध्याने जपे प्रसङ्ख्यानं नित्यानित्यविचारणे इति शाश्वतः।** 'गुणानेतान् प्रसङ्ख्याय' (भा॰शां॰१००.२५)। **प्रसङ्ख्याय=सम्यग्विचार्य।**
- 'यो न याति प्रसङ्ख्यानमस्पष्टो भूमिवर्धनः' (भा॰वन॰३५.७)। **प्रसङ्ख्यानं प्रकृष्टां कीर्तिम्। गुणिगणगणनागोचरो न भवतीति धात्वर्थस्य सन्निकृष्टोऽर्थः। अस्पष्टः=अविदितः। भूमिवर्धनः=भूमेर्हिंसको भारभूतत्वात्। **

### चक्ष्
- चक्ष् (चक्षिङ्-व्यक्तायां वाचि)।
- 'पृष्ठस्थानि सर्वाण्येव प्रसञ्चक्षीत' (लाट्य॰श्रौ॰२.९.७)। **कार्त्स्न्येन गणयेदित्याह।**


## परा 

### अञ्च्
- अञ्च् (अञ्चु-गतिपूजनयोः)।
- 'विदुषां वदनाद्वाचः सहसा यान्ति नो बहिः। याताश्चेन्न पराञ्चन्ति द्विरदानां रदा इव' (भामिनी॰१.६३)। **पराञ्चन्ति=प्रत्यागच्छन्ति=प्रतिनिवर्तन्ते=परापतन्ति।**
- 'पराञ्चि खानि व्यतृणत्स्वयम्भूः' (कठ॰उ॰२.१.१)।** पराञ्चि=बहिर्मुखानि।**
- 'पराचः कामाननुयन्ति बालाः' (कठ॰उ॰२.१.२)। **पराचो बाह्यान्। पराङ्मुखः पराचीन इत्यमरः।**

### अय्
- अय् (अय-गतौ)।
- 'ईर्ष्या जेया ततो रागः स्वयमाशाः पलायते' (राजत॰३.५२१)। **अत्र पलायतिः सकर्मकः, आशा इति च कर्म। आशाः=दिशः। **

### अस्
- अस् (असु-क्षेपे)।
- 'परा मार्तण्डमास्यत्' (ऋ॰१०.७२.८)। **पुत्रं सूर्यं परास्यदित्याह।**
- 'तस्मात् स्त्रियं जातां परास्यन्ति न पुमांसम्' (मै॰सं॰४.६.४, नि॰३.४)। **अवज्ञाय स्वतां विहाय प्रक्षिपन्ति परावपन्ति अपविध्यन्ति। परस्मै प्रयच्छन्तीति तु दुर्गः। तन्न। प्रदानं तु स्त्रीपुंसयोः साधारणमिति पुं-दाननिषेधोऽपार्थकः स्यात्।**
- 'ममच्चन त्वा युवतिः परास' (ऋ॰४.१८.८)। **उक्तोऽर्थः।**
- 'एतेन अनलङ्कृती पुनः क्वापीति यदुक्तं तदपि परास्तम्' (सा॰द॰१)। **परास्तम्=निराकृतम्=प्रत्युक्तम्।**
- 'परास्तवसुधा सुधाऽधिवसति (कि॰५.२७)। **परास्तवसुधा=त्यक्तवसुन्धरा। त्यक्तान्यभूभागा सुधाऽत्रैवाद्रौ वसतीति तात्पर्यम्।**

### इ
- इ (इण्-गतौ)।
- 'परा च यन्ति पुनरा च यन्ति भद्रा नाम वहमाना उषासः' (ऋ॰१.१२३.१२)।
- 'परा मे यन्ति धीतयः' (ऋ॰१.१५.१६)। **उभयत्र पराशब्दो वैदूर्यमाह। परायन्ति=अपगच्छन्ति=अपसरन्ति।**
- कं स्विदर्धं परागात् (ऋ॰१.१६४.१७)।
- 'तिष्ठा सु कं मघवन् मा परागाः' (ऋ॰३.५३.२)। **इतो मत्तो दूरं मा यासीरित्याह।**
- 'चलं यथा दृष्टिपथं परैति' (भा॰शां॰२०२.२३)। **परैति=प्राप्नोति।**
- 'का न सम्पदो या न विपत्परैति' (अव॰जा॰३२.१४)। **या इति द्वि॰बहु॰। परैति=प्राप्नोति=आसादयति।**
- 'परैति कार्श्यं यशसा समं वपुः' (कि॰१.२९)।** उक्तोऽर्थः।**
- 'नैव श्रेयो धृतराष्ट्रः परैति' (भा॰वन॰५.१६)।
- 'एहि क्षत्तर्द्रौपदीमानयस्व। सम्मार्जतां वेश्म परैतु शीघ्रम्' (भा॰सभा॰६६.१)। **परैतु पराकृता धिक्कृता ऐत्वित्यर्थ इति नीलकण्ठः।**
- 'परैतु मृत्युरमृतं न ऐतु' (अथर्व॰१८.३.६२)। **परैतु=अपयातु।**
- 'न वाऽप्यहं लिप्समानः परैमि' (भा॰शां॰२९९.१९)। **विचलामि, व्यतियामीत्याह। धर्मादिति शेषः।**
- 'परेह्येनं जवेन भूतये' (भा॰वन॰२७०.८)।** शरणं प्रपद्यस्वेत्याह।** परेहि सौम्य!
- 'ग्लावं मैत्रेयमुपसीद' (गो॰ब्रा॰पू॰१.३१)।
- 'तस्माद् गुणानेव परैमि तीर्थम्' (बुद्ध॰७.३१)। **परैमि=अवैमि।**
- 'मृतः श्रूयेत यो जीवः परेयुः पशवो यदा' (भा॰वन॰२२१.२८)। **परेयुः=परेताः स्युः, म्रियेरन्।**
- 'अथ श्वोभूते पुरोहितस्य गृहान् परेत्य बार्हस्पत्यं चरुं निर्वपति' (श॰ब्रा॰५.३.१.२)। **परेत्य=प्राप्य=आसाद्य=उपगम्य।**
- 'परायद्भ्योऽवहीये सखिभ्यः' (ऋ॰१०.३४.५)। **परायद्भ्यः=अग्रे गच्छद्भ्यः।**
- 'परायतो निवर्तनमायतः प्रतिनन्दनम्' (अथर्व॰७.३९.१)। **परायतः पराङ्मुखं गच्छतः।**
- 'य उदानट् परायणं य उदानण्न्यायनम्' (अथर्व॰६.७७.२)। **परायणम्=पराङ्मुखगमनम्।**
- 'मधुमन्मे परायणं मधुमत्पुनरायनम्' (ऋ॰१०.२४.६)। **परायणम्=दूरगमनम्।**
- 'परेयिवांसं प्रवतो महीरनु' (ऋ॰१०.१४.१)।** इतः प्रयान्तं म्रियमाणमित्याह। **

### कृ
- कृ (डुकृञ्-करणे)।
- 'ता हनूमान् पराकुर्वन्' (भट्टि॰८.५०)। **तासां दर्शनं परिहरन्नित्याह। पराशब्दः पर्यर्थे वर्जने वर्तते।**

### कृष्
- कृष् (कृष-विलेखने)।
- 'स तां पराकृष्य सभासमीपमानीय' (भा॰सभा॰६७.३१)। **अग्रतो बलात्कृष्ट्वेत्याह।**
- 'ब्राह्मणा यं प्रशंसन्ति पुरुषः स प्रवर्धते। ब्राह्मणैर्यः पराकृष्टः पराभूयात् क्षणाद्धि सः' (भा॰अनु॰३३.२०)॥ **अवकृष्टो न्यक्कृतोऽवहेलित इति पराकृष्ट इहोक्तः।**

### कॄ
- कॄ (कॄ-विक्षेपे)।
- 'राज्यमक्षैः पराकीर्य न श्रूयन्ते कथञ्चन' (भा॰वि॰४४.३)। **पराकीर्य=अपविध्य=परोप्य=हारयित्वा। स्थानेऽक्षैः करणैः साहचर्येण पराकिरतेः प्रयोगो वश्यवाचः कवेः।**

### क्रम्
- क्रम् (क्रमु-पादविक्षेपे)।
- 'प्रहाणस्तिष्ठन्दण्डे पराक्रम्य' (शां॰श्रौ॰४.१६.४)।
- 'देवा देवेषु पराक्रमध्वम्, प्रथमा द्वितीयेषु पराक्रमध्वम्' (शां॰श्रौ॰४.१०.१-२)।
- (राजा) 'बकवच्चिन्तयेदर्थान् सिंहवच्च पराक्रमेत्' (मनु॰७.१०६)। **विक्रान्तवदाचरेदित्यर्थः।**
- 'गाण्डीवमुक्ता हि यथा पुरा मे पराक्रमन्ते न शराः किराते' (कि॰१६.१८)। **अप्रतिबन्धेन न पतन्तीत्यर्थः।**
- 'स्वर्गं गन्तुं पराक्रान्तः स्वेन वीर्येण भारत' (भा॰आदि॰१२०.२)। **पराक्रान्त उत्साहवान्।**
- 'रामस्यार्थे पराक्रान्ता वानरास्त्यक्तजीविनः' (रा॰६.७५.५५)।
- 'पानीयार्थे पराक्रान्ता यत्र ते भ्रातरो हताः' (भा॰वन॰१७.९१)। **उक्तोऽर्थः**।
- 'सैन्धवं त्वभिसम्प्रेक्ष्य पराक्रान्तं पलायने' (भा॰वन॰२७१.५७)। **पलायने रणाद् द्रुतौ व्यवसितमित्याह।**
- 'ब्रह्मवादौ पराक्रान्तः शत्रुभिर्युधि दुर्जयः' (हरि॰१.२६.२)। **पराक्रान्तः=उत्साहसम्पन्नः**।
- 'पराक्रान्तस्य समरे विरथस्य पलायतः' (हरि॰२.४३.२४)। **शत्रुणा वशीकृतस्येति नीलकण्ठः।**
- 'यत्र तपः पराक्रम्य व्रतं धारयत्युत्तरम्' (अथर्व॰१०.७.११)। **पराक्रम्य=सोत्साहं प्रक्रम्य।**

### क्षिप्
- क्षिप् (क्षिप-प्रेरणे)।
- 'पराक्षिप्तस्वलोकत्रयः' (भा॰पु॰५.२४.१८)। **पराक्षिप्तम्=प्राक्षिप्तम्=आच्छिन्नम्=हृतम्। आङोऽर्थे पराशब्दप्रयोगः साहसम्।**
- 'औदार्येण पराक्षिप्तमनाः' (भा॰पु॰५.२.८)। **हृतमना इत्यर्थः।**



### ख्या
- ख्या (ख्या-प्रकथने)।
- 'स यथा नद्यै पारं परापश्येदेवं स्वस्यायुषः पारं पराचख्यौ' (श॰ब्रा॰११.१.६.६)।** पराचख्यौ दूराद् ददर्श।**

### गम्
- गम् (गम्लृ-गतौ)।
- 'यद्वो मनः परागतं यद्बद्धमिह वेह वा' (अथर्व॰७.१२.४)। **परागतं दूरं गतम् (अशक्यानुसारम्)।**
- 'विद्यया तदारोहन्ति यत्र कामाः परागताः' (श॰ब्रा॰१०.५.४.१६)। **परागताः=निवृत्ता भवन्ति।**
- 'ये ते पूर्वे परागता अपरे पितरश्च ये' (अथर्व॰१८.३.७२)। **परागताः=इतः प्रयाताः परेता मताः।**
- 'तदयं परागत एवास्मि' (उत्तर॰५)। **परापतितः प्रत्यागत इत्याह।**
- 'विश्विलोऽपि मुहूर्तेन वाराणस्याः परागतः' (बृ॰श्लो॰सं॰५.२५८)। **उक्तोऽर्थः।**
- 'स्फुटपरागपरागतपङ्कजम्' (शिशु॰६.२)। **परागतम्=परिगतम्। स्फुटैः परागै रजोभिः परागतानि व्याप्तानि पङ्कजानि यस्मिंस्तं सुरभिं वसन्तम् (आलोकयत) इति मल्लिनाथः। पर्यर्थे सर्वतोभावे पराशब्दस्य प्रयोगो निरङ्कुशत्वमेव कवीनां निदर्शयति। हन्त महाकवयो पीत्थङ्कारं वाचमाकुलयन्ति।**

### चर्
- चर (चर-गतिभक्षणयोः)।
- 'आ च परा च चरति प्रजानन्' (ऋ॰१०.१७.६)। **प्रचरति=प्रतिकूलं चरति इति सायणः।**
- अथर्वणि (७.१०.१) **अप्येषर्गाम्नायते तत्र पराचरति परागच्छतीति सः।**

### जि
- जि (जि-जये, जि/ज्रि-अभिभवे)।
- 'अहमिन्द्रो न पराजिग्य इद् धनम्' (ऋ॰१०.४.८५)। **अहारयमित्यर्थः। पराभावयमिति तु सायणः।**
- 'उभा जिग्यथुर्न पराजयेथे' (अथर्व॰७.४५.१)। **अकर्मकोऽत्र पराजयतिः।**
- 'परा भागमोषधीनां जयन्ताम्' (अथर्व॰८.३.१६)। **भागं पराजयन्ताम्=स्वं भागं हारयन्ताम्=स्वस्मादंशान्निर्भज्यन्ताम्।**
- 'इन्द्रो जयाति न पराजयातै' (अथर्व॰६.९८.१)। **पराजयं न लभत इत्यर्थः। अभिभवतीन्द्रो नेन्द्रोऽभिभूयत इत्याह।**
- 'गच्छ त्वं कितवं गत्वा सभायां पृच्छ सूतज। किं नु पूर्वं पराजैषीरात्मानमथवा नु माम्' (भा॰सभा॰६७.७)॥ **पराजिरत्र सकर्मकः।**
- 'ते (देवाः) ततः (आग्नीध्रीयात्) न पराजयन्त' (ऐ॰ब्रा॰१०.४)। **पराजयन्त=प्राच्यवन्त। पराजय इह प्रच्युतिः।**
- 'अध्ययनात्पराजयते' (पा॰१.४.२६ सूत्रे वृत्तौ)। **अध्येतुं ग्लायतीत्यर्थः।**
- 'ते देवाः सङ्घातं सङ्घातं पराजयन्त' (गो॰ब्रा॰उ॰२.१७)।
- 'जिष्णुर्हापराजिष्णुर्भवति' (श॰ब्रा॰१४.५.१.६)। **इहोभयत्र पराजिरकर्मकः। न्यग्भवनमाचष्टे।**
- 'पेतुरार्ता वेपमाना गावो वर्षपराजिताः' (हरि॰२.१९.२४)। **वर्षपराजिता वृष्ट्यभिभूताः। वर्षणेनोद्वेजिताः।**

### डी
- डी (डीङ्-विहायसा गतौ)।

'पश्चाद् गतिः पराडीनम्' (भा॰कर्ण॰४१.२७)।

### त्रस्
- त्रस् (त्रसी-उद्वेगे)। 'परामित्रान् दुन्दुभिना सर्वे देवा अत्रितसन्' (अथर्व॰५.२१.७)। **भीषयित्वाऽद्रावयन्नित्यर्थः। **

### दा
- दा (डुदाञ्-दाने)।
- 'मा दत्वते दशते मादते नो मा रीषते सहसावन् परादाः' (ऋ॰१.८९.५)। **मा परादाः=माऽर्पिपः। मा रीरध इति तात्पर्यार्थः।** 'महे च न त्वामद्रिवः परा शुल्काय देयाम्' (ऋ॰८.१.५)। **महार्घेणापि त्वां न विनिमयेयेत्याह।**
- 'मा नो मघेव निष्पपी परा दाः' (ऋ॰१.१०४.५)।** निष्पपी स्त्रीकामो भवति विनिर्गतसपः। स यथा धनानि विनाशयति मा नस्त्वं तथा परादाः (विनीनशः) इति निरुक्ते (५.१६) यास्कः।**
- 'यद्दत्तं यत्परादानं यत्पूर्वं याश्च दक्षिणाः' (वा॰सं॰१८.६४)। **परादानं दीनान्धकृपणेभ्यो दयया दानम् इत्युवटः।**
- 'ब्रह्म तं परादात्। योऽन्यत्रात्मनो ब्रह्म वेद' (श॰ब्रा॰१४.५.४.६)। **परादात्=निराकार्षीत्=अत्याक्षीत्।**
- 'मा नो वधीरिन्द्र मा परादाः' (ऋ॰१.१०४.८)। **उक्तोऽर्थः।**
- 'मा नो अग्नेऽवीरते परादाः' (ऋ॰७.१.१९)।
- 'स सृञ्जयाय तुर्वशं परादात्' (ऋ०६.२७.७)। **आर्पिपत्, तद्वशेऽकरोत्।**
- 'मा परादा नो दुराध्ये मर्ताय' (ऋ॰८.६०.७)।
- 'न गा इन्द्रस्तस्य पराददाति' (ऋ॰१०.१६०.३)। **न परास्यति, तन्नाशं नाभ्यनुजानातीत्यर्थः।**
- 'परैणान् देवः सविता ददातु' (अथर्व॰८.३.१६)। **एनान् पराददातु=एनान् निरस्यतु।**
- 'भवं ये बर्हिषां भागभाजं परादुः' (भा॰पु॰४.६.५)। **बर्हिर्भागभाजम्=यज्ञभागिनम्।** **परादुः=परासुः=अवधीरयामासुः। यज्ञभागान्निरभजन्नित्यर्थः।**

### दिश्
- दिश् (दिश-अतिसर्जने)।
- 'परामीषामसून् दिदेश दीर्घेणायुषा समिमान्त्सृजामि' (अथर्व॰१२.२.५५)। **परादिदेश=पराददामि=हरामि। दाञः स्थाने दिशेः समानार्थकस्य प्रयोगः। समश्चोपसर्गः।**

### दृश्
- दृश् (दृशिर्-प्रेक्षणे)।
- 'आ पश्यति प्रतिपश्यति परापश्यति' (अथर्व॰४.२०.१)। **परागतं दूरस्थमपि भयकारणं जानातीत्यर्थः।**
- 'यतरा नौ दवीयः परापश्यात्' (श॰ब्रा॰३.६.२.३)। **इह पराशब्दो दवीयःशब्दसहचारेण दर्शनस्य दूरावधिकतामाह।**
- 'स यथा नद्यै पारं परापश्येत्' (श॰ब्रा॰११.१.६.६)। **सुदूरात्पश्येदित्यर्थः।**
- 'न तत्र गच्छेद्यत्र चक्षुषा परापश्येत्' (गो॰ब्रा॰पू॰३.२१)।
- 'धूममग्निं परादृश्यामित्रा हृत्स्वादधतां भयम्' (अथर्व॰८.८.२)।

### द्रु
- द्रु (द्रु-गतौ)।
- 'पराद्रवत्प्राणपरीप्सुरुर्व्याम्' (भा॰पु॰१.७.१८)। **पराद्रवत्=पलायत।**

### धाव्
- धाव् (धावु-गतिशुद्ध्योः)।
- 'परा हीन्द्र धावसि वृषाकपेः' (अथर्व॰२०.१२६.२)। **स्पष्टोऽर्थः। **

### ध्मा
- ध्मा (ध्मा-शब्दाग्निसंयोगयोः)।
- 'सपत्नीं मे पराधम' (ऋ॰१०.१४५.२)। **पराणुदेत्यर्थः। पराणुदेति चाथर्वणिकाः पठन्ति।**
- 'प्रविद्धं रक्षः पराध्माता अमित्राः' (आप॰श्रौ॰१.६.२०.८)।** पराणुत्ताः (पराणुन्नाः) इत्यर्थः।**

### नी
- नी (णीञ्-प्रापणे)।
- 'पुनः कृत्यां कृत्याकृते हस्तगृह्य पराणय' (अथर्व॰५.१४.४)। **पराणय=प्रतीपं नय। प्रत्यावर्तयेत्यर्थः।**
- 'ये गोपतिं परागीयाथाहुर्मा ददा इति' (अथर्व॰१२.४.५२)।

### नुद्
- नुद् (णुद-प्रेरणे)।
- 'पराशर्धन्तं नुनुदे अभि क्षाम्' (ऋ॰७.१८.१६)। **दूरं प्रैरयत्।**
- 'तन्नः पराणुद विभो कश्मलं मानसं महत्' (भा॰पु॰३.७.७)। **उक्तोऽर्थः। **

### पत्
- पत् (पत्लृ-गतौ)।
- 'इन्द्रस्य सुपुवाणस्य दशधेन्द्रियं वीर्यं परापतत्' (तै॰सं॰५.६.३.४)। **पृथग्भूत्वाऽपतत्, अस्कन्दत्।**
- 'यः प्रथमः शकलः परापतेत् स स्वरुः कार्यः' (श॰ब्रा॰)। **अवतरेत्, विश्लिष्टः स्याद् इत्याह।**
- 'यथेषुका परापतदवसृष्टाधि धन्वनः' (अथर्व॰१.३.९)। **अनिरुद्धवेगा शीघ्रं गच्छतीत्याह।**
- 'अवसृष्टा परापत सख्ये ब्रह्मसंशिते' (वा॰सं॰१७.४५)। **सहसा परसैन्ये पतिता भवेत्याह।**
- 'पूर्णा दर्वि परापत सुपूर्णा पुनरापत' (अथर्व॰४.१०.७)। **देवान् प्रति परागच्छेत्याह।**
- 'परा हि विमन्यवः पतन्ति वस्य इष्टये' (ऋ॰१.२५.४)। **दूरमुड्डयन्ते।**
- 'पक्षिणः परापातमासते' (काठक॰३४.८, वा॰सं॰३.४९)। **परापातम् उत्पत्योत्पत्येत्यर्थः।**
- 'यदद्य होतृवर्ये जिह्मं चक्षुः परापतत्' (श॰ब्रा॰)। **परापतिरिह सकर्मकः। चक्षुष्कर्म। जिह्मस्य चक्षुषो विषयतां पर्यहरत्। चक्षुर्गृहीतं नाभूदित्यर्थः।**
- 'शब्दार्थौ प्रतिभानवतः कवेरहम्पूर्विकया परापततः' (का॰मी॰)। **कविमुपयातः।**
- 'परा शुक्लानि पातय' (अथर्व॰१.२३.२)। **परापातय=पराणुद, पराचीनं दूरं प्रेरय।**
- 'प्रथमपरापातिनं शकलमाहरति' (आप॰श्रौ॰७.१.२.५)। **प्रथमपरापातिनम् प्रथमं परापतति पृथग्भूत्वा पतति, तम्।**

### पू
- पू (पूञ्-पवने)।
- 'परापूतं रक्षः परापूता अरातयः' (वा॰सं॰१.१६)। **परापूतम्=दूरीकृतम्। पूञ् इति विशेषं विहाय सामान्ये धात्वर्थे करणे प्रवृत्तः, पराशब्दश्च पृथग्भावे।**
- 'दक्षिणाप्राची तिष्ठन्ती पत्न्यवहन्ति परापावमविवेकम्' (आप॰श्रौ॰१.३.७.५)। **परापावं शूर्पेण तुषप्रोहणं कृत्वा।**

### पृ
- पृ (पृ-पालनपूरणयोः)।
- 'परापूरो निपुरो ये भरन्ति' (अथर्व॰१८.२. २८)। **परापृणन्ति पिण्डान् ददतीति परापुरः पिण्डदातारः पुत्राः।**

### भिद्
- भिद् (भिदिर्-विदारणे)।
- 'तस्य पारावतानश्वान् रथशक्त्या पराभिनत्' (भा॰द्रोण॰१९१.३२)। **अत्यन्तं विक्षतानकरोत् क्षुण्णानकार्षीदित्यर्थः।**
- 'पराभिनन्नवैर्नवत्या च शरैस्तथार्जुनम्' (भा॰कर्ण॰९०.६०)। **उक्तोऽर्थः।**

'पराभिनत्क्रौञ्चमिवाद्रिमग्निजः' (भा॰कर्ण॰९०.६८)। **व्यदारयदित्यर्थः। **

### भू
- भू (भू-सत्तायाम्)।
- 'अस्तु शेषं कौरवाणां मा पराभूदिदं कुलम्' (भा॰उ॰१२३.५९)। **मा नशदित्यर्थः।**
- 'एकान्तेन ह्यनीहोऽयं पराभवति पूरुषः' (भा॰वन॰३२.३९)। **उक्तोऽर्थः**।
- 'कतमासां भोमतमा यामदत्त्वा पराभवेत्' (अथर्व॰१२.४.४५)।
- 'यथा ते कुलतन्तुश्च धर्मश्चापि न पराभवेत्' (भा॰आदि॰१०३.२२)।
- 'ते ब्राह्मणस्य गां जग्ध्वा वैतहव्याः पराभवन्' (अथर्व॰५.२८.२०)।
- 'कथं नु प्रजाः सृष्टाः पराभवन्ति' (काठक॰२.४)।
- 'यमिच्छेयुः स राजा स्याद्यो नेष्टः स पराभवेत्' (भा॰अनु॰३३.१७)।
- 'नैतद् विद्वान् पराभवेत्' (भा॰गृ॰२.६)। **एतज्जानानो न नश्येदित्याह।**
- 'तेऽसुरा हेलयो हेलय इति कुर्वन्तः पराबभूवुः' (भाष्ये)। **नेशुरित्यर्थः।**
- 'यो राघवं रणे पराभवेत्' (रा॰३.६६.१४)। **पराभवतिरिह सकर्मकः। जयेत्=अभिभवेत्।**
- 'नचिरात्तं रिपवः पराभवन्ति' (का॰नी॰सा॰१३.९४)।** उक्तोऽर्थः।**
- यदुत्साही सदा मर्त्यः पराभवति सज्जनान्। **पराभवति=तिरस्करोति=अधिक्षिपति।**
- 'इन्द्रो मणिनाऽसुरान् पराभावयत्' (अथर्व॰८.५.३)।
- 'सम्भाव्य पराभावयत्ततो वै देवा अभवन् परासुराः' (ऐ॰ब्रा॰३.३९)। **अभवन्नवर्धन्त।** **पराभवन्=अहीयन्त=अनश्यन्।**
- 'अनेनेन्द्रो मणिना वृत्रमहन्ननेनासुरान् पराभावयन्मनीषी' (अथर्व॰८.५.३)।
- 'सपत्नेभ्यः पराभुवे' (अथर्व॰१.२९.४)। **पराभुवे=पराभूतये। सम्पदादित्वात् भावे क्विप्।**
- 'न चैवं सामरा लोका गमिष्यन्ति पराभवम्' (भा॰आदि॰१८०.२०)। **पराभवो नाशः।**
- 'नियच्छेदं मनः पापात्सर्वलोकपराभवात्' (भा॰आदि॰१७९.२१)। **उक्तोऽर्थः**।
- 'वरं परिभवस्तस्मान्न गुणानां पराभवः' (अवदा॰जा॰३३.१३)। **पराभवो नाशस्त्यागः।**
- 'पराभवस्य हैतन्मुखं यदतिमानः' (श॰ब्रा॰५.१.१.१)। **पराभवो विनिपातः।**
- 'परैरपर्यासितसत्त्वसम्पदां पराभवोऽप्युत्सव एव मानिनाम्' (कि॰१.४१)। **पराभवः पराजयः।**
- 'कुबेरस्य मनःशल्यं शंसतीव पराभवम्' (कु॰२.२२)। **पराभवः=तिरस्कारः=विमानना।**

### मृ
- मृ (मृङ्-प्राणत्यागे)।
- 'परामृताः परिमुच्यन्ति सर्वे' (मुं॰उ॰३.२.६)। **परामृता मृत्युमतिक्रान्ता इत्याह।**

### मृश्
- मृश् (मृश-आमर्शने, आमर्शनं स्पर्शः)।
- 'परामृशन् हर्षजडेन पाणिना तदीयमङ्गं कुलिशव्रणाङ्कितम्' (रघु॰३.६८)।
- 'गदामाशु परामृशत्' (भा॰द्रोण॰१७७.४३)। **परामृशत्=अगृह्णात्।**
- 'अतः प्रजारक्षणदक्षिणोऽसौ शस्त्रं शास्त्रं च पराममर्श' (अवदा॰जा॰८.१)। **पराममर्श=जग्राह, चिन्तयामास।**
- 'अथ शक्तिं परामृशत्' (भा॰द्रोण॰१४०.६५)। **अगृह्णादित्यर्थः। केशपरामर्शः=कचग्रहः।**
- 'किं भवितेति सशङ्कं पङ्कजनयना परामृशति' (भामिनी॰२.५३)। **परामृशति=चिन्तयति।**
- 'ग्रन्थारम्भे विघ्नविघाताय समुचितेष्टदेवतां ग्रन्थकृत् परामृशति' (का॰प्र॰१)। **मनसा ध्यायति चिन्तयतीत्यर्थः।**
- 'तदित्यनेन प्रकृतं ब्रह्म परामृश्यते' (ब्र॰सू॰शां॰भा॰)। **परामृश्यते=बुद्धिस्थं क्रियते।**
- 'इदमा प्रक्रान्तस्य तेनैव तत्समानाभ्यामेतददःशब्दाभ्यां वा परामर्शो युक्तो न तच्छब्देन' (सा॰द॰)।
- 'कथं राजा स्थितो धर्मे परदारान् परामृशेत्' (रा॰३.५०.६)। **दूषयेदित्यर्थः।**
- 'प्रमत्त एष राजा कलत्राणि नः परामृशति' (दशकु॰)। **तेषु सहसा प्रवर्तते, तानि दूषयतीत्यर्थः।**
- 'क्व दृष्टा त्यागिता भिक्षोः कुतो वा तस्य सम्पदः। पराममर्श नैवेति गतानुगतिको जनः' (राजत॰८.७९७)। **पराममर्श=चिन्तयामास।**
- 'याज्ञसेन्याः परामर्शः स च वीर दहत्युत' (भा॰वन॰१४१.४)। **परामर्शः केशेषु ग्रहणम्।**
- 'हस्तिहस्तपरामृष्टां व्याकुलामिव पद्मिनीम्' (भा॰वन॰६८.१५)। **परामृष्टां विलोडिताम्।**
- 'तात चूतकदम्बाग्रपरामर्शसुगन्धयः' (यो॰वा॰६ (२)। ११४.२९)। **परामर्शः स्पर्शः।**
- 'परस्परपरामर्शात्कुन्ताद्यायुधपङ्क्तयः' (यो॰वा॰६ (२)। १०८.४४)। **परामर्शः=सङ्घर्षः=सङ्घट्टः।**
- 'ईदृशे तु परामर्शे वर्तमानस्य माधव। त्वदन्यो हि रणे गोप्ता विजयस्य न विद्यते' (भा॰द्रो॰११०.५४)। **उक्तोऽर्थः। विजयोऽर्जुनः।**
- 'धनुषोऽस्य परामर्शात् स्वस्ति तेऽस्तु परन्तप' (रा॰१.७६.१७)। **परामर्शो ग्रहणाकर्षनादि।**
- तपःपरामर्शविवृद्धमन्युः' (कु॰३.७१)। **तपःपरामर्शः=तपस आस्कन्दनम्, तपश्चर्याया घर्षणम्।**
- 'लिङ्गपरामर्शोऽनुमानम्' (तर्क॰)। **परामर्शो ज्ञानम्।**
- 'अश्वं च तं परामृश्य विषयान्ते विषोपमाः' (भा॰आश्व॰७७.३)। **परामृश्य=गृहीत्वा।**
- 'क्लेशकर्मविपाकाशयैरपरामृष्टः पुरुषविशेष ईश्वरः' (योग॰सू॰१.२४)। **अपरामृष्टः=अस्पृष्टः=अनास्कन्नः।**

**- **'मदनव्याधिना परामृष्टोऽसि (माल॰) **परामृष्टः=स्पृष्टः=गृहीतः।**
- 'मत्स्यराजः परामृष्टस्त्रिवर्तेन सुशर्मणा' (भा॰वि॰३३.१२)। **परामृष्टो गृहीतः।**
- 'स केशेषु परामृष्टो बलेन बलिनां वरः' (भा॰वि॰२२.५२)। **उक्तोऽर्थः।**
- 'न भीतो न परामृष्टो नापयातो न वर्जितः। नाशस्त्रोऽप्यवमन्तव्यः...' (तन्त्रा॰३.१३)। **परामृष्टः=गृहीतः=गृह्यकः=बन्दिः।**

### या
- या (या-प्रापणे, प्रापणमिह गतिः)।
- 'परा याहि मघवन्ना च याहीन्द्र' (ऋ॰३.५३.५)। **परायाहि=दूरं याहि=अपवाहयात्मानम्। प्रतियाहि, प्रतिनिवर्तस्वेत्याशयः।**
- 'परायात पितर आ च यात' (अथर्व॰१८.३.१४)। **परागच्छत=पराङ्मुखाः स्वस्थानं गच्छतेत्याह।**

### वच्
- वच् (वच-परिभाषणे)।
- 'परावाकाय ते नमः' (अथर्व॰६.१३.२)। **परावाकः पराभववचनम्।**

### वप्
- वप् (डुवप-बीजसन्ताने)।
- 'ये निखाता ये परोप्ताः' (अथर्व॰१८.२.३४)।** परोप्ता दूरे परित्यक्ताः। परावपेर्निष्ठायां रूपम्। परावपिः परासने वर्तते।**
- 'याश्च ते हस्त इषवः परा ता भगवो वप' (वा॰सं॰१६.९)। **परावप=पराक्षिप।**
- 'परा वा एष यज्ञं पशून् वपति योऽग्निमुद्वासयति' (तै॰सं॰१.५.२.१)।
- 'यत्त्वा क्रुद्धः परोवप मन्युना यदवर्त्या (अग्ने)' (तै॰सं॰१.५.३.२)। **परोवप=परोवाप। उत्तमे णलि वृद्धिविकल्पः।**
- 'परा वा एषोऽग्निं वपति योऽप्सु भस्म प्रवेशयति' (तै॰सं॰५.२.२.५)। **उक्तोऽर्थः।**
- शूर्पेण धान्यं परावपति। **उत्फाल्य प्रक्षिपति परिपवितुकामः।**

### वह्
- वह् (वह-प्रापणे)।
- 'द्विषते तत् परावह शपते तत् परावह' (अथर्व॰१६.६.३)। **परावह=परागमय=पराणय।**

**-**'अहीनां सर्वेषां विषं परावहन्तु सिन्धवः' (अथर्व॰१०.४.२०)। **प्रोह्य नयन्त्वित्याह। अत्रार्थे दशतयीषु प्रवहेरपि प्रयोगो दृश्यते**-
- 'इदम् आपः प्रवहत यत्किञ्च दुरित मयि' (ऋ॰१.२३.२२)।

### वा
- वा (वा-गतिगन्धनयोः)।
- 'पराऽन्यो वातु यद्रपः' (ऋ॰१०.१३७.२)। **परावातु=परावापयतु। वान्वातो मे पाप्मानं दूरं वहत्वित्याह। **

### वृजु
- वृज् (वृजी-वर्जने)।
- 'परा पूर्वेषां सख्या वृणक्ति' (ऋ॰६.४७.१७)। **परिवर्जयतीत्यर्थः।**
- 'परा चिच्छीर्षा ववृजुस्त इन्द्रायज्वानो यज्वभिः स्पर्धमानाः' (ऋ॰१.३३.५)। **शीर्षा शीर्षाणि शिरांसि पराववृजुः पराङ्मुखानि चक्रुः। प्रहारपरिजिहीर्षया प्रदुद्रुवुरित्यर्थः।**
- 'त्वाष्ट्रस्य त्रीणि शीर्षा परावर्क्' (ऋ॰१०.८.९)। **चिच्छेदेत्याह।**
- 'मा न इन्द्र परावृणक्' (ऋ॰८.८६.७)। **मा त्याक्षीः। कृच्छ्रगतान्नोऽसहायान्मा स्म हासीरित्याह।**

### वृत्
- वृत् (वृतु-वर्तने)।
- 'अथौघः स परावृत्तः प्रतिकूलेन वायुना' (कथा॰४६.१३९)। **परावृत्तः=प्रत्यावृत्तः।**

**-**'परावृत्तं यौवनम्' (प्रबोध॰)। **परावृत्तं गतम्।**

### शस्
- शस् (शसु-हिंसायाम्)।
- 'अवशसा निःशसा पराशसोपारिम' (अथर्व॰६.४५.२)। **पराशसा=पराङ्मुखहिंसनेन। उपारिमेति लिट्युत्तमबहुवचने रूपम्।**

### शॄ
- शॄ (शॄञ्-हिंसायाम्)।
- 'परा शृणीहि तपसा यातुधानान् पराऽग्ने रक्षो हरसा शृणीहि। परार्चिषा मुरदेवाञ् छृणीहि परासुतृपः शोशुचतः शृणीहि' (अथर्व॰८.३.१३)॥ **इह सर्वत्र पराशब्दो विशरणस्य हिंसनस्य कार्त्स्न्यमाह।**
- 'पराशृणीतमचितो न्योषतम्' (ऋ॰७.१०४.१)। **उक्तोऽर्थः।** **पराशर इत्यृषिनामधेयम्। अत्रापि परेत्युपसर्गः। पराशृणातीति पराशरः। पचाद्यच्।**
- 'इन्द्रो वोऽद्य पराशरीत्' (अथर्व॰३.६६.२)। **पराशरीदिति लुङि रूपम्। वृद्ध्यभावश्छान्दसः।**

### श्वस्
- श्वस् (श्वस-प्राणने)।
- 'त्वयि चाहं पराश्वस्तः' (भा॰द्रोण॰८४.३२)। **परमाश्वासं गत इत्याह।**
- 'त्वयि वत्से पराश्वस्य ब्राह्मणस्याभिराधनम्' (भा॰वन॰३०३.१४)। **परमाश्वासं विश्वासं कृत्वा। विस्रब्धं समर्प्येत्यर्थः।**

### सञ्च्
- सञ्ज् (षञ्ज-सङ्गे)।
- 'परासक्ते (परासिक्ते?) वस्तस्मिन् कथमासीन्मनस्तदा जीवितेऽप्यद्य...' (भा॰भीष्म॰१४.५५)।

### सिच्
- सिच् (षिच-क्षरणे)।
- 'यो हैनं तत्र ब्रूयात्परासिञ्चत न्वा अयमग्निहोत्रम्' (श॰ब्रा॰१२.४.२.९) **अच्छर्दयदित्याह।**
- 'परा वा एष सिच्यते योऽबलोऽश्वमेधेन यजते' (श॰ब्रा॰१३.१.६.३)। **परासिच्यते=परास्यते=पराभूयते।**
- 'परा तत् सिच्यते राष्ट्रं ब्राह्मणो यत्र जीयते' (अथर्व॰५.१९.६)। **परासिच्यते=सम्पदा हीयते। जीयते=क्षीयते=हीयते। ज्या वयोहानौ। यकि सम्प्रसारणं दीर्घश्च।**
- 'परासिक्तं विपुलं स्वं बलौघम्' (भा॰उ॰४८.२२)। **परासिक्तं दूरे क्षिप्तं निरस्तम्।**
- 'परासिक्तान्धार्तराष्ट्रांश्च विद्धि' (भा॰उ॰२९.५०)।** निर्धूतान् सम्पदा हीनान् इति नीलकण्ठः।**
- 'मा परासेचि मत् पयः' (आप॰श्रौ॰४.४.१४.४)। **अत्र अच्छिद्रः प्रजया भूयासम् इति प्रथमश्चरणः। द्रवद्रव्यस्य कर्मत्वे सिचेर्मुख्या वृत्तिरन्यत्रोपचारोऽस्य। यथाऽऽपः परासिच्यन्ते पात्रादुद्धृत्य प्रवाह्यन्त एवं द्रव्यान्तराणि राजादीनि परासिच्यन्तेऽपाक्रियन्ते। अत्रोदाहृतिषूपचारः सिचेः, मा परासेचि मत्पय इत्येकां वर्जयित्वा। अहो वाग्वैदग्धीविलासो वश्यवाचां प्राचां मन्त्रदृशाम्।**

### सू
- सू (षू-प्रेरणे)।
- 'विश्वानि देव सवितर्दुरितानि परासुव' (ऋ॰५.८२.५, वा॰सं॰३०.३)। **पराङ्मुखानि प्रेरय, इतो दूरमुत्सारयेत्याह।**
- 'आ ते प्राणं सुवामसि परा यक्ष्मं सुवामि ते' (अथर्व॰७.५५.६)। **उक्तोऽर्थः। सुवामसि=सुवामः।**
- 'इदन्तो मसि' (७.१.४६) इति मसो मसिः।

### सृज्
- सृज् (सृज-विसर्गे)।
- 'परासृजसि यद्वित्तं किञ्चित्त्वं बहु मूढवत्' (भा॰कर्ण॰३९.३)। **वृथा परित्यजसीत्याह। **

### स्कन्द्
- स्कन्द् (स्कन्दिर्-गतिशोषणयोः)।
- पराचित-परास्कन्द-परजात-परैधिता इत्यमरः। **परास्कन्दो भृत्यः। **

### हन्
- हन् (हन-हिंसागत्योः)।
- 'सत्येन सोमं पराहणानि' (श॰ब्रा॰३.९.४.१)।
- 'यत्ते (त्वा) शिक्वः परावधीत्तक्षा हस्तेन वास्या' (अथर्व॰१०.६.३, वै॰सू॰१०.३०, आप॰श्रौ॰७.२.८.९)। **परावधीत्=प्राहार्षीत्=अवातीतडत्**।
- 'यद्वोऽशुद्धाः पराजघ्नुः'(वा॰सं॰१.१३)। **पराहतवन्तः=दूषितवन्तः।**
- 'तद्यदेवैषामत्राशुद्धस्तक्षा वाऽन्यो वाऽमेध्यः कश्चित् पराहन्ति' (श॰ब्रा॰१.१.३.१२)। **दूषयति कलुषयतीत्याह।**
- 'नानवनिज्य हस्तौ पात्राणि पराहन्ति' (आप॰श्रौ॰२.२.३.१५)। **सम्मार्ष्टीत्याह।**
- 'मीळ्हुष्मतीव पृथिवी पराहता मदन्त्येत्यस्मदा' (ऋ॰५.५६.३)। **पराहता=उत्कषिता=कृष्टा।**
- 'पराहतः शैल इवार्णवाम्बुभिः' (कि॰१४.१)। **पराहतः=अभिहतः।**
- 'पराहते पौरुषे धार्तराष्ट्रे' (भा॰द्रोण॰२.२१)। **पराहते=न्यक्कृते=न्यग्भाविते।**
- 'कटाक्षपराहतं वदनपङ्कजम्' (मालती॰७)। **कटाक्षप्रहृतम्=अपाङ्गवीक्षिताहतम्।**
- 'शुभाशुभप्रसरपराहताकृतौ...मनसि' (यो॰वा॰४.४२.५२)। **पराहता उपहता मलिनीकृताऽऽकृतिर्यस्य तस्मिन्मनसि। परस्परपराहतं वचः सङ्कुलमुच्यते।**
- अमरश्चाप्याह- अथ सङ्कुलक्लिष्टे परस्परपराहते।

### हृ
- हृ (हृञ्-हरणे)।
- 'तैश्चेत् (दक्षिणपाण्यादिभिरङ्गैः)। स्त्रियं पराहरत्यनग्निरिव शिष्यते' (गो॰ब्रा॰पू॰२.४)।
- 'आ भद्रं द्वापरं भरमुत परा कलिम्। कृतं मे हस्त आहितम्' (अथर्व॰पि॰२.४९.४)। **पराभरं=पराहरम्=पर्यहरम्।**


## अप 

### अच्
- अच् (अञ्चु-गतिपूजनयोः)।
- 'अपामित्रां अपाचितो अचेतः' (ऋ॰९.९७.५४)। **अपाचेतः (=अप अच इतः) इतोऽपगमयेत्यर्थः।**

### अज्
- अज् (अज-गतिक्षेपणयोः)।
- 'अप त्यं परिपन्थिनमज' (ऋ॰१.४२.३)।** त्यं परिपन्थिनं तं पर्यवस्थातारमपाज पराणुदेत्याह।**
- 'यद्ध वा अस्य किञ्चन नश्यति यन्म्रियते यदपाजन्ति' (ऐ॰ब्रा॰२५.२)।** अपाजन्ति गवादयोऽपगच्छन्ति। अत्रापपूर्वोऽजिरकर्मकः।**
- 'असिक्नीमेति रुशतीमपाजन्' (ऋ॰१०.३.१)। **अपाजन्=अपगमयन्।**

### अञ्च्
- अञ्च् (अञ्चु-गतिपूजनयोः)।
- 'अपाञ्चौ त उभौ बाहू अपिनह्याम्यास्यम्' (अथर्व॰७.७३.४)। **अपाञ्चौ पृष्ठभागसम्बद्धौ।**
- 'अनपाचीनचित्तवृत्तिग्राहिण्यो हि भवन्ति प्रज्ञावतां प्रकृतयः' (हर्ष॰)। **अनपाचीना=अविपरीता।**

### अन्
- अन् (अन-प्राणने)।
- 'अन्तश्चरति रोचनाऽस्य प्राणादपानती' (ऋ॰१०.१८९.२)। **अपानती=निष्क्रामन्ती। अव्यवहितपूर्वं प्राणादित्युक्तेरत्रानितिः क्रियासामान्यमाह।**

### अय्
- अय् (अय-गतौ)।
- 'अत्र वो नृत्यतामिव तीव्रो रेणुरपायत' (ऋ॰१०.७२.६)। **उदतिष्ठत्=उदहन्यत।**

### अस्
- अस् (असु-क्षेपे)।
- 'अभिमातीरपास्य' (ऋ॰३.२४.१)। **अपास्येति लोण्मध्यमैकवचने रूपम्। दूरमपसारयेत्यर्थः।**
- 'चीराण्यपास्याज्जनकस्य कन्या' (रा॰२.३८.६)। **अपास्यात्=अपास्येत्=जह्यात्।**
- 'अपास्य फलकुद्दालं कुरुष्व वचनं मम' (रा॰२.३२.३०)। **अपास्य=अनादृत्य=उपेक्ष्य।**
- 'सारं ततो ग्राह्यमपास्य फल्गु' (पञ्चत॰)। **उक्तोऽर्थः।**
- 'यदि समरमपास्य नास्ति मृत्योर्भयम्' (वेणी॰३.५)। **अपास्य=परिहृत्य।**
- 'अपास्य मातृशुश्रूषामनर्थे सोऽवतिष्ठताम्' (रा॰२.७५.४८)। **उक्तोऽर्थः।**

**-**'इत्यादीनामपि काव्यलक्षणत्वमपास्तम्' (सा॰द॰)।** निराकृतं प्रत्युदितमित्यर्थः।**

### अस्
- अस (अस-भुवि)। 'अभागः सन्नप परेतो अस्मि' (ऋ॰१०.८३.५)।** अपास्मि=दूरे भवामि = न सन्निदधे। **

### इ
- इ (इण्-गतौ)।
- 'अथास्य बह्वपैति लोमानि त्वगसृक्कुष्ठिकाः' (ऐ॰ब्रा॰२.११)। **अपैति=पृथग्भवति।**
- 'स्वपिमि तावदहं किमपैति ते' (का॰सू॰वृ॰३.२.१२)। **किं ते छिद्यत इत्याह।**
- 'अपेतो यन्तु पणयोऽसुम्ना देवपीयवः (वा॰सं॰३५.१)। **इतोऽपयन्तु=अस्मात्प्रदेशादपसर्पन्तु।**

**-**'इहैवास्त माऽपगात' (वा॰सं॰३.२१)।
- 'अपागादग्नेरग्नित्वम्' (छां॰उ॰६.४.१)।
- 'अपेत वीत वि च सर्पत' (ऋ॰१०.१४.९)। **अपेत=अपयात।**
- 'अपात इत पणयो वरीयः' (ऋ॰१०.१०८.१०)। **इतोऽपेतेत्याह।**
- 'लक्ष्मीश्चन्द्रादपेयाद्वा हिमवान् वा हिमं त्यजेत्' (रा॰२.११२.८)।
- 'सुतनु हृदयात्प्रत्यादेशव्यलीकमपैतु ते' (शा॰७.२४)। **अपैतु=व्येतु।**
- 'उपयन्नपयन्धर्मो विकरोति हि धर्मिणम्' (न्यायः)।
- 'एवं कृतमिदं कार्यमनपायं भविष्यति' (रा॰३.४४.१९)। **अनपायम्=अपायरहितम्। अपायो नाशः।**
- 'उपायं चिन्तयन् प्राज्ञो ह्यपायमपि चिन्तयेत्' (हितोप॰)। **अपायो हानिः।**
- 'यत्र धारा अनपेता मधोर्घृतस्य च याः' (वा॰सं॰१८.६५)। **अनपेता अनुपक्षीणा निरन्तरा अनपगमा अनुपदस्ता उपभुज्यमाना अपीत्यर्थः।**

### ईक्ष्
- ईक्ष् (ईक्ष-दर्शने)।
- 'स्वर्यन्तो नापेक्षन्ते' (शा॰ब्रा॰९.२.३.२७)। **इतस्ततो नेक्षन्ते इत्याह। अविवक्षितकर्मा ईक्षतिरिहाकर्मकः।**
- 'अनपेक्षमाणोऽरण्यमभिप्रेयात्' (श॰ब्रा॰१३.६.१.२०)।** उक्तोऽर्थः।**
- सज्जो रथो भर्तुत्विजयप्रस्थानमपेक्षते' (शा॰)।** प्रतीक्षत इत्याह।**
- 'न स्वयं दैवमादत्ते पुरुषार्थमपेक्षते' (हित॰)।
- 'पादेन नापैक्षत सुरसुन्दरीणां सम्पर्कमाशिञ्जितनूपुरेण' (कु॰३.२६)। **उक्तोऽर्थः।**
- 'शब्दार्थौ सत्कविरिव द्वयं विद्वानपेक्षते' **(**शिशु॰२.८६)। **द्वयेनार्थी भवतीत्याह।**
- 'यतः शब्दो व्यञ्जकत्वेऽर्थान्तरमपेक्षते' (सा॰द॰)। **अर्थान्तरसाकाङ्क्षं भवतीत्यर्थः।**
- 'अपेक्षते प्रत्ययमुत्तमं त्वाम्' (कु॰३.१८)। **प्रत्ययः कारणम्। अपेक्षते आकाङ्क्षति। त्वदायत्तं भवति, त्वदृते तस्य दुर्निर्वहत्वात्।**
- 'प्रभुता रमणेषु योषितां न हि भावस्खलितान्यपेक्षते' (विक्रम॰४.१२)।
- 'न शालेः स्तम्बकरिता वप्तुर्गणमपेक्षते' (मुद्रा॰१.३)।** वप्तृगुणाधीना न भवतीत्याह।**
- 'किमपेक्ष्य पयोधरान्ध्वनतः प्रार्थयते मृगाधिपः' (कि॰२.२१)। **किमपेक्ष्य=किमुद्दिश्य।**
- 'स (विष्णुः) हि निर्व्याजभक्तानां नैवापदमपेक्षते' (कथा॰१७.१२)। **द्रष्टुं न सहत इत्यर्थः।**
- 'अपेक्षन्ते हि विपदः किं पेलवमपेलवम्' (कथा॰)। **गणयन्ति, आद्रियन्त इत्याह।**
- 'एतां दिशमनवानन्त्सृत्वा कुम्भं प्रक्षीयानपेक्षमाण एहि' (श॰ब्रा॰१३.८.३.४)। **अनपेक्षमाणः पष्ठतोऽनालोकयन्।**
- 'तदाऽनपेक्ष्य स्वशरीरमार्दवम्' (कु॰५.१५)। **अनपेक्ष्य=अगणयित्वा=अनादृत्य=उपेक्ष्य।**
- 'नूनमस्यायमनपेक्षितास्मदवस्था व्यापारः' (मालती॰९)।
- 'उदयापेक्षिणी पत्युः' (कथा॰१६.८६)। **उदयापेक्षिणी उदयप्रतीक्षा।**
- 'दैवेष्वपेक्षका ह्येते शश्वद् भावेषु भारत' (भा॰उ॰६१.७)। **अपेक्षावन्तः, आदरवन्त इत्याह।**
- 'अनपेक्षमेत्याप उपस्पशन्ति' (श॰ब्रा॰१२.५.२.१५)। **अनपेक्षमिति पृष्ठतोऽनालोक्येत्याह। एत्य=आगत्य।**
- 'अवधिष्म रक्षः' (वा॰सं॰९.३६)।
- 'इत्यायन्त्यनपेक्षम्' (का॰श्रौ॰१५.२.८)। **उक्तोऽर्थः। सूत्रग्रन्थेष्वत्रार्थे प्रतिर्बहुलं प्रयुज्यते।**
- 'मय्यपेक्षा न कर्तव्या कथञ्चिदपि सात्वत' (भा॰द्रोण॰८४.३३ )। **अपेक्षाऽनुरोध इति नीलकण्ठः।**

### उच्छ्
- उच्छ् (उच्छी-विवासे)।
- 'सूर्यः कृणोतु भेषजं चन्द्रमा वोऽपोच्छतु' (अथर्व॰६.८३.१)। **अपोच्छतु=अपवासयतु=अपवर्जयतु।**
- 'उषो यस्माद् दुःष्वप्न्यादभैष्माप तदुच्छतु' (अथर्व॰१६.६.२)। **अपोच्छतु=अपैत।**
- 'वीरुत्क्षेत्रियनाशन्यप क्षेत्रियमुच्छतु' (अथर्व॰२.८.२)। **अपोच्छतु=अपगमयतु। इहोच्छिः सकर्मकः।**
- 'अप वास उषसामप क्षेत्रियमुच्छतु' (अथर्व॰३.७.७)।** अपोच्छतु=शाम्यतु।**
- 'अपास्मत्तम उच्छतु' (अथर्व॰१४.२.४८)। **वैमातिकेन प्रकाशेन निरस्तमस्त्वित्याह।**

### ऊर्णु
- ऊर्ण् (ऊर्णुञ्-आच्छादने)।
- 'अप ध्वान्तमूर्णुहि' (ऋ॰१०.७३.११)।** प्रकाशय। तमोऽपधानमपनयेत्याह। अपशब्दो धात्वर्थं विपरीतयति।**
- 'अपोर्णुते दीक्षितः शिरः' (का॰श्रौ॰७.८.२५)। **अनावृतं करोति शीर्षमित्याह।**
- 'अपोर्णुते वक्ष उस्रेव वर्जहम्' (ऋ॰१.९२.४)।** उक्तोऽर्थः।**
- 'न पुरा सोमस्य क्रयादपोर्ण्वीत' (आप॰श्रौ॰१०.३.९.२६)। **अपोर्ण्वीत=अपोर्णुवीत= उद्घाटयेत्।**

### ऊह्
- ऊह् (ऊह-वितर्के)।
- 'अपाप शक्रस्ततनुष्टिमूहति' (ऋ॰५.३४.३)। **अत्रापशब्दस्य निपातस्य द्विरुक्तिः। द्वितीयोपशब्द आम्रेडितम्। स च सर्वानुदात्तः। अपोहति=दूरं करोति।**
- 'पादेन फलीकरणानपोहति' (कौ॰सू॰)।
- 'वाजस्यैनं प्रसवेनापोहामि' (वा॰सं॰२.१५)।
- 'एतैर्व्रतैरपोहेयुर्महापातकिनो मलम्' (मनु॰११.१०७)।
- 'इति मनसि यः काव्यारम्भे कवेर्भवति श्रमः। सनयनजलो रोमोद्भेदस्तमपोहति' (पाद॰श्लो॰३)॥ **उक्तोऽर्थः।**
- 'अपैतदूह यदिहाबिभः पुरा' (अथर्व॰१८.२.५७)। **अपोह=परित्यज=परिहर=जहाहि।**
- 'स हि विघ्नानपोहति' (शा॰३.२)। **अपाकरोतीत्याह।**
- 'कुसुमानि...प्रभवन्त्यायुरपोहितुं यदि' (रघु॰८.४४)। **अपोहितुम्=क्षपयितुम्।**

**-**'पूर्वमुत्सवमपौहदुत्सवः (उत्तरः)' (रघु॰१९.५)। **स्वस्मात्स्थानात्प्राच्यावयदित्यर्थः।**
- अकिञ्चिदपि कुर्वाणः सौख्यैर्दुःखान्यपोहति' (उत्तर॰२.२९)।** अपोहति=अपाकरोति।**
- 'सर्वान् रसानपोहेत कृतान्नं तु तिलैः सह' (मनु॰१०.८६)। **अपोहेत=त्यजेत्। विक्रये वर्जयेदित्यर्थः।**
- 'किं व्याप्तं किमपोहितम्' (प्र॰च॰)। **अपोहितम्=व्यावर्तितम्।**
- 'आरण्यैः स्थण्डिलं प्रताप्यापोह्याङ्गारान्' (गो॰गृ॰४.८.१२)। **अपोह्य=अपनीय=दूरीकृत्य।**
- 'इमे मनुष्या दृश्यन्ते ऊहापोहविशारदाः' (भा॰अनु॰१४५.४३)। **अपोहः=पूर्वपक्षोऽपरतर्कनिरासाय कृतो विपरीतस्तर्क इति च। ऊहः सिद्धान्त इति नीलकण्ठः।**
- 'पञ्चवट्यां ततो रामः... अनपोढस्थितिः तस्थौ' (रघु॰१२.३१)। **अपरित्यक्तमर्याद इत्याह। अर्थान्वयवशादपोढमिति ऊहतेर्निष्ठायां रूपमिति शक्यमास्थातुम्। इडभावस्तु दुःसमाधानः।**

### ऋ
- ऋ (ऋ-गतिप्रापणयोः)।
- 'अप द्वारा मतीनां प्रत्ना ऋण्वन्ति कारवः' (ऋ॰९.१०.६)। **अपऋण्वन्ति=विवृण्वन्ति। **

### एज्
- एज् (एजृ-कम्पने, एजृ-दीप्तौ)।
- 'अपो अपाचीरपरा अपेजसे' (ऋ॰५.४८.२)। **अपेजसे=पृष्ठतो गमयसि।**

### कल्
- कल् (कल-क्षेपे)।
- 'काकोऽपकालयितव्यो भवति' (नि॰३.१८.६)।** पराणोद्यो भवतीत्यर्थः। उपघातभयादिति शेषः।**

### कष्
- कष् (कष-हिंसायाम्)।
- अपपूर्वस्य कषेराथर्वणे प्रयोगः- 'यजुर्यस्मादपाकषन्' (अथर्व॰१०.७.२०)।** अपातक्ष्णुवन्, निरकृन्तन्।**

### कित्
- कित् (कित-निवासे रोगापनयने च)।
- 'ततो नापचिकित्सति' (अथर्व॰१३.२.१५)। **नापचिकित्सति=प्रमदितुं नेच्छति।**

### कृ
- कृ (डुकृञ्-करणे)।
- 'चतुर्थोपायसाध्ये तु शत्रौ सान्त्वमपक्रिया' (शिशु॰२.५४)। **अपक्रिया दोषो दुर्नयः।**
- 'ऋणविगणनेऽपि यथा याज्ञवल्क्यस्मृतौ' (३.२३४)। **ऋणानां चानपक्रिया।**
- 'मानवे धर्मशास्त्रे' (११.६५) च-'अनाहिताग्निता स्तेयमृणानामनपक्रिया इति। योऽपचके वनात् सीताम्' (भट्टि॰८.२०)। **वनमुपगम्य सीतामवाक्षिपत् अभ्यभूदिति जयमङ्गला। अपहरणेनापाकरोद् अपाराध्नोदिति तु शब्दमर्यादया लभ्योऽर्थः।**
- 'दण्डमर्हन्ति दुष्यन्ति दुष्टाश्चाप्यपकुर्वते' (भा॰वन॰२८.१५)। **अपकुर्वते=क्षिण्वन्ति, परार्थं हिंसन्ति।**
- 'नगरे वा पुरि वाऽपि यदि नापकरोम्यहम्' (रा॰४.१६.१९)। **अनिष्टमाचरामीत्याह।**
- 'किं च राक्षसराजस्य रामेणापकृतं पुरा' (रा॰५.८०.१३)। **उक्तोऽर्थः।**
- 'न पश्यामोऽनपकृतं धनं किञ्चित्क्वचिद्वयम्' (भा॰शां॰८.३०)। **अपकृतमपकारः तद्रहितम्। परार्थहानिपुरस्कारेणैव महतोऽर्थौघस्य समुपार्जनं शक्यक्रियमित्याह।**
- 'दत्तस्यानपकर्म' (मनु॰८.४)। ध**नस्य दत्तस्य क्रोधादिनाऽपात्रबुद्ध्या वा ग्रहरणमपकर्म अपक्रिया, तदभावोऽनपक्रिया।**
- 'अपस्करमधिष्ठाने' (भा॰कर्ण॰३४.२२)। **अपस्करः पश्चात्काष्ठम्।**

### कृत्
- कृत् (कृती-छेदने)।
- 'प्राणापानावपकृन्तामि' (कौ॰सू॰४४)। **अपच्छिनद्मि।**

### कृष्
- कृष् (कृष-विलेखने)।
- 'कच्चिदर्थेषु सप्रौढान् हितकामाननुप्रियान्। नापकर्षसि कर्मभ्यः पूर्वमप्राप्य किल्बिषम्' (भा॰सभा॰५.७३)। **अपकर्षसि=पृथक्करोषि।**
- 'यदा च शोचतः शोको व्यसनं नापकर्षति' (भा॰वन॰२४९.३७) **अपकर्षति=अपनयति=अपाकरोति।**
- 'धैर्यं शोकोऽपकर्षति' (रा॰५.७१.५)।
- 'एष रोगान्योगोऽपकर्षति' (सुश्रुते २.१३२.५)।** उक्तोऽर्थः।**
- 'अपकर्षेदेवं यावत् पञ्चदश' (सुश्रुते॰१.४०.८)। **अपकर्षेत्=न्यूनीकुर्यात्।**
- 'विदित्वाऽप्यपकर्षेयं शक्यं चेदपकर्षितुम्' (भ॰आदि॰१६०.१) **उक्तोऽर्थः।**
- 'ततस्ततः शरैर्द्रोणमपाकर्षत पार्षतः' (भा॰द्रोण॰९५.१९)। **व्यावर्तितवानित्यर्थः।**
- 'अष्टावक्रं पितुरङ्के निषण्णमपाकर्षद् गृह्य पाणौ' (भा॰वन॰१३२.१८)। **आकृष्य पृथगकरोत, उत्सङ्गाद् बलादवारोपयदित्यर्थः।**
- 'अपाकर्षद् वैदेह्याः सकाशाद् राक्षसेश्वरम्' (रा॰६.७२.६८)। **उक्तोऽर्थः।**
- 'तस्य मौर्वीमपाकर्षच्छूरः सङ्क्रन्दनो युधि' (भा॰वि॰५.२५)। **अवातारयदित्यर्थः।**
- 'यस्मै देवाः प्रयच्छन्ति पुरुषाय पराभवम्। बुद्धिं तस्यापकर्षन्ति सोऽवाचीनानि पश्यति' (भा॰सभा॰८१.८, उ॰३४.८१)। **अपकर्षन्ति=विनाशयन्ति।**
- 'अपाकर्षत्स्वकं देहं नियमैर्मानसप्रियैः' (भा॰द्रोण॰५४.२६)। **अपाकर्षत्=अकर्शयत्।**
- 'पीडयन् भृत्यवर्गं हि आत्मानमपकर्षति' (भा॰अनु॰३७.३)। **आत्मानं पातयति, मानाद् भ्रंशयतीत्याह।**
- 'आत्मज्ञानं समारम्भस्तितिक्षा धर्मनित्यता। यमर्थान्नापकर्षन्ति स वै पण्डित उच्यते' (भा॰उ॰३३.१५)। **नापकर्षन्ति=पृथङ् न कुर्वन्ति न भ्रंशयन्ति।**
- 'श्रियं ददाति कस्मैचित्कस्माच्चिदपकर्षति' (भा॰शा॰६८.४७)। **अपकर्षति=अपहरति।**
- 'वेदनां नापकर्षन्ति यतमानाश्चिकित्सकाः' (भा॰शां॰३३१.३०)। **अपकर्षन्ति लघयन्ति, न्यूनी कुर्वन्ति।**
- 'स पश्यति बुद्ध्या अाम्रांश्चापकृष्यमाणान्न्यग्रोधांश्चोपधीयमानान्' (स्थानिवत्सूत्रे भाष्ये)। **अपकृष्यमाणान्=अपनीयमानान्।**
- 'अग्रिमसूत्रस्थं सर्वत्र ग्रहणमिहापकृष्यते' (४.१.१७ सूत्रवृत्तौ)। **अपकृष्यते=पृष्ठत आकृष्यते।**
- 'काव्यात्मभूतं रसमपकर्षयन्तः' (सा॰द॰७.२१)। **अपकृष्टं कुर्वन्त इत्याह।**
- 'सर्वस्वमपकृष्टं च तथा धर्मेण बालिश' (भा॰द्रोण॰१९८.४१)। **अपकृष्टमपहृतमाच्छिन्नम्।**
- 'अानायिभिरतामपकृष्टनक्राम्' (रघु॰१६.५५)। **अपनीतग्राहामित्याह।**
- 'चारित्रेण महाबाहुरपकृष्टः स लक्ष्मणः' (रा॰४.३३.२७)। **अपकृष्टः=पृष्ठत आकृष्टः=प्रतिषिद्धः।**
- 'अन्तःपुरप्रवेशाद् वारित इत्यर्थः।
- 'अपकृष्टाम्बरां दृष्ट्वा तामृषिश्चकमे तदा' (भा॰आदि॰१.१६६.३)। **अपकृष्टाम्बराम्=स्रस्तवस्त्राम्।**
- 'अपकृष्य च लज्जां सा स्वयमुक्तवती नृप' (भा॰वन॰९६.३३)। **अपकृष्य=पृष्ठतः कृत्य=अपास्य।**
- 'दन्ताग्रभिन्नमपकृष्य निरीक्षते च' (ऋतु॰४.१३)। **पृष्ठत आकृष्य इत्याह।**
- 'अथ व्युष्टायां जघनार्धादात्मानमपकृष्य तीर्थं गत्वा... (बौ॰ध॰३.४.४.७)।
- 'न क्त्वा सेडिति प्रतिषेधं वक्ष्यति तस्यायं पुरस्तादपकर्षः' (१.२.७ सूत्रवृत्तौ)। **अपकर्षः=अपनयः=दूरीकरणम्। भ्राष्ट्रापकर्षमपूपान् भक्षयति। भ्राष्ट्रापकर्षमिति णमुलन्तम्।**
- 'अपादाने परीप्सायाम्' (१.४.५२) **इति सूवोदाहरणम्।** **भाष्ट्रादपकृष्य भ्राष्ट्रादपकर्षणसमनन्तरमेव भुक्त इत्याह।**

**-** 'सशल्यः क्लिश्यते प्राणैर्विशल्यो विनशिष्यति। इति मामाविशच्चिन्ता तस्य शल्यापकर्षणे' (रा॰२.६३.४६-४७)॥ **शल्यापकर्षणे शल्योद्धरणे।**
- 'एवकारः कर्तुरपकर्षणार्थः' (३.४.७० सूत्रवृत्तौ)। **अपकर्षणार्थः निवृत्त्यर्थः।**
- 'न चास्ति सदृशं तेन किञ्चित्स्थौल्यापकर्षणम्' (सुश्रुते २.१३९.८)। **अपकर्षणं न्यूनीकरणम्।**

**-**'सर्वं दैवापकृष्टं मन्यते युधिष्ठिरः' (वेणी॰५)। **अपकृष्टम्=आकृष्टम्।**
- 'अपकृष्टश्चाणक्याच्चन्द्रगुप्तः' (मुद्रा॰४)। **अपरागमापित इत्याह।**
- 'नृपोऽपकृष्टः सचिवात्' (मुद्रा॰४.१४)।** उक्तोऽर्थः।**
- 'न कश्चिद्वर्णानामपथमपकृष्टोऽपि भजते' (शा॰५.१०)।
- 'पतिं हित्वाऽपकृष्टं स्वमुत्कृष्टं या निषेवते' (मनु॰५.१६३)। **निगदव्याख्यातम्।**
- 'तं दृष्ट्वा प्रमुदितैरश्वैरपकृष्टं रणाजिरात्' (भा॰द्रोण॰२००.२८)। **अपकृष्टमपोढम्, निर्यापितम्।**
- 'सर्वस्वमपकृष्टं च' (भा॰द्रोण॰१९८.४१)।** आच्छिन्नं हतमित्याह।**
- 'चेतसा त्वपकृष्टेन मां त्यजेथा महीपते' (भा॰वन॰६१.३३)।** चेतः=प्रतिसन्धानम्। अपकृष्टम्=हतम् (कलिनेति शेषः)**
- 'अपकृष्टो महाबाहुर्नागराजस्य कन्यया (उलूप्या)। अन्तर्जले महाराज...' (भा॰आदि॰२१४.१३)॥ **अपकृष्टोऽपनीतः। **

### चर्
- चर् (चर-गतिभक्षणयोः)।
- 'यो यस्तेषामपचरेत्तमाचक्षीत वै द्विजः' (भा॰शां॰२६७.८)। **तेषामपचरेत् तेषां मध्ये द्विजयचनमतिक्रामेत।**
- 'तदङ्गनास्वपाचरन्नरेन्द्रः' (दशकु॰१६२)। **अपाचरत् प्राकुरुत, अदूषयत्।**
- 'क्षीणलुब्धप्रकृतिमपचरितप्रकृतिं वा (कौ॰अ॰१५.१.१८०)।
- 'आहोस्वित्प्रसवो ममापचरितैर्विष्टम्भितो वीरुधाम्' (शा॰५.९)। **अपचरितमपराधः, व्यतिक्रमः।**
- 'राजन् प्रजासु ते कश्चिदपचारः प्रवर्तते' (रघु॰१५.४७)। **अपचारो दुर्वृत्तं दुर्व्यवहारः।**
- 'शिष्यो गुराविव कृतप्रथमापचारः' (महावीर॰४.२०)। **अपचारोऽपराधः।**
- 'न राजापचारमन्तरेण प्रजास्वकालमृत्युश्चरति' (उत्तर॰२)। **उक्तोऽर्थः।**
- 'प्रतिषिद्धवाङ्मनसापचारे' (गौ॰ध॰३.७.८)। **अपचारः कुत्सिता प्रवृत्तिः।**
- 'त्वद्गतमपचारं सुहृदो मे वर्णयन्ति' (तन्त्रा॰१.३)। **अपचारं कदाचारम्।**
- 'महाध्वरे विध्यपचारदोषः' (कि॰१६.४८)। **विध्यपचारदोषः कर्मस्खलनदोषः।**
- 'नापचारमगमन् क्वचित्क्रियाः' (शिशु॰१४.३२)। अ**पचारो व्यृद्धिः, वैकल्यम्।**
- 'कृतापचारोऽपि परैरनाविष्कृतविक्रियः। असाध्यः कुरुते कोपं प्राप्ते काले गदो यथा' (शिशु॰२.८४)॥ **अपचारोऽपथ्यम्, अपकारश्च।**
- 'पदार्थानामनपचारो यथाप्राप्तकरणमभ्रेषः' (३.३.३७ सूत्रे वृत्तौ)।
- 'प्रोऽयं दृष्टापचार आदिकर्मणि वर्तते' (१.३.१ सूत्रे भाष्ये)। **अपचारो व्यभिचारः।**

### चाय्
- चाय् (चायृ-पूजानिशामनयोः)।
- 'गुरुवृद्धापचायिनः' (भा॰अनु॰१४५.२३)।** हीनत्वसम्पादका इति नीलकण्ठः। अत्रापशब्दो नञर्थे। विरलतमोऽयं चायधातुसहचरितस्यापोपसर्गस्य प्रयोगः।**
- पूजार्थे त्वस्य प्रसिद्धिः- 'अपचिकीहि' (अथर्व॰१.१०.४)। **इत्यत्र यथा। अपचिकीहीति यङ्लुकि लोण्मध्यमैकवचने रूपम्।**
- 'तत्र चायः की' (६.१.२१) **इत्यनेन चायः 'की' इत्यादेशः।**
- 'नैवोपयान्त्यपचितिं कवयस्तवेश (भा॰पु॰१०.७७.३७)। **अपचितिं निष्कृतिम्।**

### चि
- चि (चिञ्-चयने)।
- 'प्रकृतिः सूयते तद्वदानन्त्यान्नापचीयते' (भा॰)। **न हीयते नक्षीयत इत्याह।**
- 'राजहंस तव सैव शुभ्रता चीयते नापचीयते' (का॰प्र॰१०)। **नापचीयते=नाल्पी भवति।**
- 'वैचित्योपचयादुच्चैरौचित्यमपचीयते' (शि॰भा॰१६.३४)। **अपकर्षमाप्नोति=ह्रसति।**
- 'तेभ्यः कुमारोऽपि यदूनां नापचीयते' (वि॰पु॰५.३७.२६)।** नापचीयते=अपकृष्टो न भवति।**
- 'अपचितमपि गात्रं व्यायतत्वादलक्ष्यम्' (शा॰२.४)।
- 'एष ते विहितो राजन् धात्रा धर्मः सनातनः। तस्मादपचितः पार्थ लोके हास्यं गमिष्यसि' (भा॰वन॰३३.५६)॥ **अपचितो हीनः।**
- 'अपचितां लोहिनीनाम्' (सुश्रुते)। **गलादारभ्याधस्तात् कक्षादिसन्धिस्थानेषु प्रसृता गण्डमाला।**
- 'अगणितपरिखेदा याति षण्णां सुतानाम्। अपचयगमनाथं सप्तमं रक्षमाणा' (बाल॰१.१०)।
- 'अहो दुःखमिति ध्यायन् दुःखस्यापचितिं चरेत् (भा॰शां॰२५.१७)। **अपचितिं प्रतीकारम्।**
- 'करिष्यति महाभागे ध्रुवं चापचितिं मम' (भा॰शल्य॰६४.३९)। **उक्तोऽर्थः।**
- 'अविन्देथामपचितिं वधत्रैः' (ऋ॰४.२८.४)। **अपचितिं वैरनिर्यातनम्।**
- 'न वैनतेयो गरुडः प्रशंसति महाजनम्। दृष्ट्वा सुपर्णोऽपचितिं महत्या अपि भारत' (भा॰भीष्म॰३.८४) **अपचितिं नाशम्।**
- 'भवेदपचितिः पूजाव्ययनिष्कृतिहानिष्विति मेदिनी।
- मम लुब्धस्य पापस्य तथा धर्मापचायिनः' (भा॰द्रोण॰१५०.१८)। **धर्मापचायिनः=धर्मक्षेपकस्य।**

### चित्
- चित् (चिती-सञ्ज्ञाने)।
- 'नेत्त्वदपचेतयातै' (वा॰सं॰२.१७)। **त्वत्तः सकाशाद् वियुक्तः सन्नेष परिधिर्मास्मान् विगतचेतस्कान् करोतु (उवटः)। त्वत्तोऽपगन्तं मा जानातु। त्वदपगतचित्तो मास्तु इत्यर्थ इति महीधरः।**

### च्यु
- च्यु (च्युङ्-गतौ)।
- 'इहैवैधिमापच्योष्ठाः' (ऋ॰१०.१७३.२)। **मा नो हासीरित्याह। अस्मान् हित्वा मान्यत्र यासीरित्यभिप्रेतं मन्त्रकृतः।**

### छद्
- छद् (छद-अपवारणे)।
- आप॰श्रौ॰१.२.८.२४ इत्यत्रैष प्रयोगो दृश्यते- 'पुत्रमिवैनमनुकाङ्क्षन् सर्वधर्मेष्वनपच्छादयमानः'। **अपरच्छादिरत्र पिधानस्यापाकरणे वर्तते। अनपच्छादयमानः किञ्चिदप्यगूहमानः।**

### छिद्
- छिद् (छिदिर्-द्वैधीकरणे)।
- 'स यं प्रथमं शकलमपच्छिनत्ति' (श॰ब्रा॰३.६.४.११)। **अपच्छिनत्ति=छित्त्वा पृथक्करोति।**
- 'दद्भिरपूपस्य नापच्छिन्द्यात्' (आप॰ध॰१५.१६.१७)। **उक्तोऽर्थः। दद्भिर्दशनैः।**
- 'आजरसं हास्मै वाजिनं नापच्छिद्यते' (ऐ॰ब्रा॰१.१४)। **अपच्छेदो निवृत्तिः।**
- 'संयुक्तस्य हि पृथग्भावोऽपच्छेदः' (मी॰६.५.५० सूत्रे शा॰भा॰)।

### जन्
- जन् (जनी-प्रादुर्भावे)।
- अपजातः (पुत्रः) पितृभ्यां गुणैरपकृष्टः। **जातः पुत्रोऽनुजातश्च अतिजातस्तथैव च। अपजातश्च लोकेऽस्मिञ्ज्ञेयं पुत्रचतुष्टयम्॥ मातृतुल्यगुणो जातस्त्वनुजातः पितुः समः। अतिजातोऽधिकस्तस्माद् अपजातोऽधमाधमः॥ **

### जि
- जि (जि-जये, जि-अभिभवे)।
- 'अप ह वै स्नात्वा भिक्षां जयति' (श॰ब्रा॰११.३.३.७)। **अपजयति=पराजयते=हारयति।**
- 'येन मृत्युमपजयति' (श॰ब्रा॰)।
- 'चौरहृतमपजित्य यथास्थानं गमयेत्' (गौ॰ध॰२.१.४६)। **जयेनाभिभवेनापहृत्येत्याह।**
- 'आजिपथे वा कुटिं कृत्वा ब्राह्मणगव्योऽपजिगीषमाणो वसेत्' (आप॰ध॰१.९.२४.२१)। **दस्यूनपजित्य प्रत्याहर्तुमिच्छन् इत्यर्थः। ब्राह्मणगव्यः=ब्राह्मरणगवीः।**
- 'वादिनोऽपजयहेतुर्निग्रहस्थानम्' (तै॰सं॰दी॰)। **अपजयः=पराजयः। **

### ज्ञा
- ज्ञा (ज्ञा-अवबोधने)।
- 'आत्मानमपजानानः शशमात्रोऽनयद् दिनम्' (भट्टि॰८.२६)। **अपजानानः=गूहमानः, स्वरूपमाच्छादयमानः।**
- 'शतं मे धारयसि, यदि न सहसे दातुं मा दाः, अपजानीषे किम्' (वा॰मु॰)। **अपजानीषेऽपलपसि, अपह्नुषे।**

### तक्ष्
- तक्ष् (तक्षू/त्वक्षू-तनूकरणे)।
- 'तेजो ह वा एतद् वनस्पतीनां यद्बाह्यशकलस्तस्माद्यदा बाह्यशकलमपतक्ष्णुवन्यथ शुष्यन्ति' (श॰ब्रा॰३.७.१.८)। **अपतक्ष्णुवन्ति=तक्षणेन पृथक्कुर्वन्ति।**

### तृप्
- तृप् (तृप-तृप्तौ, तृप-प्रीणने)।
- 'स्थूलमेदस्विनमपतर्पयामः' (चरके सूत्र॰१०.६)। **उपवासमनशनं कारयाम इत्याह।**
- 'ण्यन्तकस्तर्पिरुपवासने रूढः। **अपशब्दोऽत्र धात्वर्थं विपर्यासयति।**
- 'साम्रेडं चाहुरत्र भिषजः- **अजीर्णे भोजनं विषमित्ययमपतर्पयितव्यः।**
- अपतन्त्रकातुरं नापतर्पयेत्' (सुश्रुते २.४३.१)।

### त्रप्
- त्रप् (त्रपूष्-लज्जायाम्)।
- 'नापत्रपेत प्रश्नेषु नाविभाव्यां गिरं सृजेत्' (भा॰शां॰९३.१०)। **न्यायनिष्ठुरमुत्तरं दद्यादित्यर्थ इति नीलकण्ठः।**
- 'येनापत्रपते साधुरसाधुस्तेन तुष्यति' (भा॰वन॰२.६४)।
- 'य आत्मनाऽपत्रपते भृशं नरः स सर्वलोकस्य गुरुर्भवत्युत' (भा॰उ॰३३.१२१)।
- 'तेऽपत्रपन्ति तादृग्भ्यस्तादृग्वृत्ता भवन्ति च' (भा॰शां॰२६७.२३)।
- 'क्रूरेण नापत्रपसे कथं शक्रेह कर्मणा' (भा॰उ॰९.३४)। **आसु सर्वत्रोदाहुतिष्वपशब्देन नार्थः कश्चिदुपजन्यते। लज्जा साऽपत्रपान्यत इत्यमरोक्तिरपि सापवादा, इहैव य आत्मनाऽपत्रपत इत्युक्तेः।**

### त्रस्
- त्रस् (त्रसी-उद्वेगे)।
- 'अप स्म मत् तरसन्ती न भुज्युस्ता अत्रसन् रथस्पृशो नाश्वाः' (ऋ॰१०.९५.८)। **अपात्रसन्=भयाद् व्यद्रवन्।**
- 'अपेतापोढमुदतपतिनापत्रस्तैरल्पशः' (२.१.३८)। **अत्र पाणिनीये तरङ्गापत्रस्त इत्युदाहरणम्। उद्विज्यापगत इत्यर्थः।**

### दस्
- दस् (दसु-उपक्षये)।
- 'नापदस्यन्ति धेनवः' (ऋ॰१.१३५.८)। **चोराद्यपहारप्रवीणा न भवन्ति इति सायणः। अपशब्देन नात्र विशेषः कश्चिदुपधीयते। केवलस्य धातोर्दुर्लभः प्रयोग इत्येव द्योत्यते।**

### दिश्
- दिश् (दिश-अतिसर्जने)।
- यदि मां रत्नागतित्वेनापदेश्यसि तदा महाननर्थः। **मिथ्या मन्नाम निर्देक्ष्यसि इति विवक्षा।**
- 'तावेतौ भोगापवर्गौ बुद्धिकृतौ बुद्धावेव प्रवर्तमानौ कथं पुरुषेऽपदिश्येते' (यो॰सू॰२.१८ भाष्ये)। **व्यवह्रियेते इत्याह।**
- 'विजयस्त्वयि सेनायाः साक्षिमात्रेऽपदिश्यताम्' (शिशु॰२.५९)। **आरोपेणोच्यताम्।**
- 'अपदेशो मे जनकान्नोत्पत्तिर्वसुधातलात्' (रा॰१.११६.१६)। **अपदेशो गोत्रनिर्देशः।**
- 'केनापदेशेन पुनराश्रमं गच्छामः (शा॰२)। **अपदेशो व्याजः।**
- 'रक्षापदेशान्मुनिहोमधेनोः' (रघु॰२.४)।** उक्तोऽर्थः। हेत्वपदेशात् प्रतिज्ञायाः पुनर्वचनं निगमनम्। हेत्वपदेशः=हेतूपन्यासः।**
- 'नैष न्यायो वेशकुलस्य यद्दातुरपदेशः' (मृच्छ॰)। **अपदेशः प्रख्यापनम्।**
- 'पदे लक्ष्ये निमित्तेऽपदेश इत्यमरः। **पदं स्थानम्।**
- 'त्यक्तापदेशो यतिरित्यमरोद्घाटने स्वामी। अहोरात्रापदेशे गताः संवत्सरा दश' (रा॰१.६३.११)। **अहोरात्रतुल्यमित्यर्थः।**
- 'देहं त्यक्त्वाऽपदेशान्ते परे परिणतिं गतः' (यो॰वा॰६ (२)।१५८.४)। **अपदेशो देवहितमायुः (देवैर्विहितो नियतो जीवनकालः) इति टीका।**
- 'रहसि भर्त्रा मद्गोत्रापदिष्टा' (दशकु॰१०२)। **मन्नाम्ना सम्बोधितेत्याह।**
- 'एकस्मिन्नप्याद्यन्तापदिष्टानि कार्याणि भविष्यन्ति' (१.१.२१ सूत्रे भाष्ये)। **अपदिष्टानि=उपदिष्टानि=विहितानि।**
- 'प्रपदिश्यापदेश्यं च पुनर्यस्त्वपधावति' (मनु॰८.५४)। **कथनीयमपन्यसनीयं कथयित्वा यस्त्वपसरति, अन्यथा भाषत इत्यर्थः।**
- 'मित्रकृत्यमपदिश्य (रघु॰१९.३१)। **मित्रकृत्यं निमित्तं मिथ्योदाहृत्येत्याह।**
- शिरःशूलस्पर्शमपदिशन्' (दशकु॰५६)। **उक्तोऽर्थः।**
- 'क्रत्वर्थमपदिश्यान्यस्मै' (का॰श्रौ॰७.२.७)। **इहोपदिशिरपदिशिना सङ्कीर्यते। सोऽयं व्यवहारानुगः सङ्करो न व्यावहारातिगः, बहुलं दृष्टेः।**

### दॄ
- दॄ (दॄ-विदारणे)।
- 'अप दृळ्हानि दर्द्रत्' (ऋ॰६.१७.५)। **भृशं दारयमाण इत्याह। अपशब्दो दारणं विशिनष्टि।**

### दै
- दै (दैय्-शोधने)।
- 'अपदानान्युदाहृत्य' (रा॰२.६५.४)।** विक्रान्तान्युदात्तानि वा पूर्वकर्माणि।**

### द्रा
- द्रा (द्रा-कुत्सायां गतौ)।
- 'हायनोप द्राह्यवीरहा' (अथर्व॰६.१४.३)। **अपक्रम्य कुत्सितां गतिं गच्छेत्याह।**
- 'सुगेभिर्दुर्गमतीतामपद्रान्त्वरातयः' (ऋ॰१०.८५.३२)। **अपद्रान्तु=अपद्राणा भवन्तु, विद्रवन्त्वित्याह। **

### द्रु

–द्रु (गतौ)।
- 'परावृत्तमपावृत्तमपद्रुतमवप्लवम्' (रा॰६.४०.२५)। **प्रवणीकृतकायस्य या विद्रुतिस्तदपद्रुतम्।**

### धा
- धा (डुधाञ्-धारणपोषणयोः)।
- 'अग्निर्विश्वान्यप दुष्कृतान्यजुष्टान्यारे अस्मद् दधातु' (ऋ॰१०.१६४.३)। **अपधातु=दूरे दधातु=अपनयतु=अपाकरोतु।**
- 'महो द्रुहो अप विश्वायु धायि वज्रस्य यत्पतने पादि शुष्णः' (ऋ॰६.२०.५)** अपधायि=अपाधायि।**
- 'यो गा उदाजदपधा वलस्य' (ऋ॰२.१२.३)। **अपधा=अपधायाः=पिधानात्। अपधा तिरस्कृतस्तिरोहितः परिहितो वा प्रदेशः। **

### धाव्
- धाव् (धावु-गतिशुद्धयोः)।
- 'अप धावतामर्त्या मर्त्यान्मा सचध्वम्' (अथर्व॰४.३७.१२)। **अपधावत त्वरितं दूरं गच्छतेत्यर्थः।** **अपशब्दो विप्रकर्षवचनः।**
- 'यथा ह वै हन्यमानामपधावेद् एवमेषोऽभिषूयमाणानां स्कन्दति, तथा ह तस्य नैव धावन्नपधावन् शिष्यते' (श॰ब्रा॰४.१.१.२६)। **उक्तोऽर्थः। **

### ध्मा
- ध्मा (ध्मा-शब्दाग्निसंयोगयोः)।
- 'अपाधमदभिशस्तीः' (ऋ॰८.७८.२)। **आध्मानेनापाकरोदित्याह।**
- 'इन्द्रद्विष्टामपधमन्ति मायया त्वचमसिक्नीं भूमनो दिवस्परि' (ऋ॰९.७३.५)। **तेऽपध्माता महात्मना।**
- 'भस्मराशीकृताः सर्वे समेताः सगरात्मजाः' (रा॰गोरेसियो-सं॰१.४२.२७)।** उक्तोऽर्थः।**

### ध्यै
- ध्यै (ध्यै-चिन्तायाम्)।
- 'नापध्यायेन्न स्पृहयेन्नाबद्धं चिन्तयेदसत्' (भा॰शां॰२१५.९)।** परस्यानिष्टं न चिन्तयेदित्याह।**
- 'अपघ्यास्यन्ति मे देव' (भा॰द्रोण॰५४.४)।
- 'अधर्मस्ते न भविता नापघ्यास्याम्यहं शुभे' (भा॰द्रोण॰५४.३९)।
- 'तदा भीमं हृदा राजन्नापघ्यास्यति सः' (भा॰१५.६१)।
- 'अपघ्याता च विप्रेण न्यपतद् धरणीतले' (भा॰वन॰२०६.५)।
- 'अपघ्यातो महेन्द्रो हि मुनिना देवशर्मणा। अस्याकाङ्क्षात्पुरा भार्याम्' (हरि॰२.७२.६४)।
- 'अपघ्याता भगवता महादेवेन धीमता (प्रजाः)' (हरि॰१.३.४)। **उक्तचरोऽर्थो न पुनर्वचनमपेक्षते।**

'अपघ्यानेन सा तेन धूमारुणसमप्रभा' (भा॰आदि॰२३२.२९)।

### ध्वंस्
- ध्वंस् (ध्वंसु-अवस्रंसने गतौ च)।
- 'अपध्वंसेति बहुशो वदन् क्रोधसमन्वितः' (हरि॰१.१२.१५)। **अपध्वंस=अपेहि।**
- 'आ अपध्वंस' (दूत॰)। **उक्तोऽर्थः।**
- 'न चाप्यन्यमपध्वंसेत्कदाचित्कोपसंयुतः' (भा॰आदि॰१४०.५५)। **न कुत्सयेदित्याह।**
- 'पांशूनपध्वंसयन्तः' (तै॰ब्रा॰सा॰भा॰)। **अपध्वंसयन्तः=दूरीकुर्वन्तः।**
- 'अपध्वस्तैर्वस्तिवर्णैरिव' (ते॰आ॰१.४.४)।** अपध्वस्तै रजोदूषितैः।**
- 'अपध्वस्तवपुः सोऽपि (वि॰पु॰२.१३.४१)। **उक्तोऽर्थः।**
- अपध्वस्तस्तु धिक्कृत इत्यमरः। **मूर्ख, अपध्वस्तोऽसि।**
- 'अपघ्वस्तस्त्ववमतो दुःखं जीवितमृच्छति' (भा॰शां॰१२३.१९)।
- 'अपध्वस्ता दस्युभूता भवन्ति ये ब्राह्मणान् क्षत्रियाः सन्त्यजन्ति' (भा॰शां॰७३.१०)।
- 'शरैरपध्वस्तविनीतवेषम्' (रा॰७.८.५०)। **अपध्वस्तः=अपध्वंसितः=अपस्रंसितः=त्याजितः। अपध्वस्तो विनीतो वेषोऽस्य तम्।**
- 'अपध्वंसजाः स्मृताः' (मनु॰१०.४०)। **सङ्कीर्णयोनय इत्युक्तं भवति। अत्र पितरमपेक्ष्य माता प्रकृष्टवर्णतरा भवति।**

### ध्वन्
- ध्वन् (ध्वन-शब्दे)।
- अपपूर्वस्यास्य च्छान्दोग्योपनिषदि प्रयोगः- 'अपध्वान्तं वरुणस्य' (२.२२.१)। **विस्वरो गानविशेषः।**

### नम्
- नम् (णम-प्रह्वत्वे शब्दे च)।

'अथ य एष (यूपः) आनतः। उपरिष्टादपनतो मध्ये सोऽशनायै रूपम्' (श॰ब्रा॰११.७.३.३)। **अपनतः=बहिरावर्जितः। (शां॰ब्रा॰१०.१)। इत्यत्राप्यपनत इति प्रयुक्तं समानार्थकम्।**

### नश्
- नश् (णश-अदर्शने)।

'अपनश्य, धिक् त्वा जाल्मास्तु' (शां॰ब्रा॰३०.५)। **अपनश्येति नशेर्लोण्मध्यमैकवचने रूपम्। अपध्वंसेत्याह।**

### नह्
- नह्, (णह-बन्धने )
- 'अप नह्यामि ते बाहू अपि नह्याम्यास्यम्' (अथर्व॰७.७०.५)।** पृष्ठतो बध्नामीत्यर्थः।**
- 'अप नह्य वासम्' (भा॰वन॰१९८.८)। **विग्रन्थि करोमीत्याह। पूर्वत्रोदाहरणेऽपशब्दो धात्वर्थानुवादी, इह तु धात्वर्थविपर्यासकृदिति शब्दशक्तिवैचित्र्यम्।**

### नी
- नी (णीञ्-प्रापणे)।
- 'न कश्चिन्नापनयते पुमानन्यत्र भार्गवात्' (भा॰उ॰३९.३०)। अ**पनयतेऽनीतिं दुर्नयं करोतीत्यर्थः।**
- 'शत्रौ हि साहसं यत्तत्किमिवानापनीयते' (रा॰६.६४.१०)। **अपनीयते=अपनयः क्रियते=असद् व्यवह्रियते।**
- 'निर्दिश्यापह्नुते च यः' (मनु॰८.५३)। **अत्र कुल्लूको व्याचक्षाण आह- न तन्मया निर्दिष्टमित्यपनयति। अपलपतीति च विवक्षति।**
- 'यत्र संशप्तकाः पार्थमपनिन्यू रणाजिरात्' (भा॰आदि॰२.५६)। **अपनिन्युः=अपवाहितवन्तः।**
- 'जलेन कः शीतमपनयति' (पञ्चत॰१.३५३)। **दूरीकरोतीत्यर्थः।**
- 'अन्धतमसमन्धकारेणापनिनीषति' (प्र॰च॰)। **अपनेतुं दूरीकर्तुमिच्छतीत्याह।**
- 'यदिदं राज्यमपनीतमनार्यया' (रा॰गोरेसियो-सं॰२.११७.७)। **अपहृतम्, मुषितम् इत्यर्थः।**
- 'अपनीतं सुनीतेन योऽर्थं प्रत्यानिनीषते' (भा॰उ॰३९.५४)। **अपनीतमपनयेन निर्व्यूढम्।**
- 'धर्मापनीतस्य दृश्यते कर्मणः फलम्' (रा॰३.५५.४०)। **धर्मापनीतस्य=धर्मापेतस्य।**
- 'सर्वथा त्वपनीतं ते सीतया यत्प्रचोदितः। ...नाकरोः शासनं मम' (रा॰३.५९.२४)॥ **अपनीतम्=अपनयः=अनाचारः। नपुंसके भावे क्तः।**
- 'सचिवेनापनीतं ते विदुषा प्राज्ञमानिना' (भा॰शां॰१११.५०)। **अपनीतम्प्रतिकूलमाचरितम्।**
- 'अपनीय शचीं भार्यां शक्यमिन्द्रस्य जीवितुम्' (रा॰३.५४.२६)। **अपनीय=अपहृत्य।**

### नु
- नु (णु-स्तुतौ)।
- 'सव्येन कुशानादाय दक्षिणेनापनौति' (शां॰गृ॰१.८)। **अपनौति=एकतः करोति।**

### नुद्
- नुद् (णुद्-प्रेरणे)।
- 'न रोदसी अपनुदन्त घोराः (मरुतः)' (ऋ॰१.१६७.४)। **अपशब्दो नोदनविषयं वैदूर्यमाह।**
- 'अप मृधो नुदस्व' (ऋ॰३.४७.२)।
- अपमृत्युं नुदन्तु (अथर्व॰१२.३.४९)।
- 'जरां रोगमपनुद्य शरीरात्' (शां॰गृ॰३.८) **अपनुद्य=अपाकृत्य=विगमय्य। **

### पद्
- पद् (पद-गतौ)।
- 'ययोर्वधान्नापपद्यते कश्चन' (अथर्व॰४.२८.५)। **वधात् पराङ् न याति, वधविषयं नातिक्रामतीत्याह।**

### पॄ
- पॄ (पॄ-पालनपूरणयोः, ह्रस्वान्तोऽयमिति केचित्, पृ-प्रीतौ)।
- 'विश्वानि पूरोरपपर्षि' (ऋ॰१.१२९.५)। **अपपर्षि=पराणुदसि।**

### प्रु
- प्रु (प्रुङ्-गतौ)।
- 'ततोऽवाङपप्रवते' (श॰ब्रा॰५.४.३.२३)। **अवप्लवत इत्याह।**
- 'ततोऽसुरा अपप्रुप्नुविरे' (श॰ब्रा॰९.५.१.२७)। **अवपुप्लुविरे, अवास्कन्दन्नित्यर्थः। **

### प्रोथ्
- प्रोथ् (प्रोथृ-पर्याप्तौ)।
- 'अप प्रोथ दुन्दुभे दुच्छुना इतः' (वा॰सं॰२९.५६)। **अपकृत्यापकृत्य नाशयेत्युवटः।**

### प्लु
- प्लु (प्लुङ्-गतौ)।
- 'अथ मैत्रावरुणचमसेनैतामाहुतिमपप्लावयति' (श॰ब्रा॰३.९.३.२६)। **आहुतिं तारयतीत्याह।**

### बाध्
- बाध् (बाधृ-विलोडने)।
- 'उषा उच्छन्त्यपबाधतामघम्' (ऋ॰१०.३५.३)। **दूरं नयताम्।**
- 'शल्यं दुरपहरमन्यतोऽपबाध्यमानं पाटयित्वोद्धरेत्' (सुश्रुते १.१०१.४)।
- 'तेभ्यो वै (ऋभुभ्यः) देवा अपैवाबीभत्सन्त मनुष्यगन्धात्' (ऐ॰ब्रा॰३.३०)। **जुगुप्समानाः पृथगवातिष्ठन्तेत्याह।** **अपशब्दः पार्थक्यं वक्ति। मनुष्यगन्धात् ईषन्मनुष्यत्वादिति जुगुप्सायां हेतुरुक्तः।**

### भज्
- भज् (भज-सेवायाम्)।
- 'अप ते गवां सुभगे भजाम' (ऋ॰१०.१०८.९)। **अपोद्धृत्य भागं गास्ते ददामेत्याह। **

### भाष्
- भाष् (भाष-व्यक्तायां वाचि)।
- 'न केवलं यो महतोऽपभाषते' (कु॰५.८३)। **अपभाषते=अपवदति=अधिक्षिपति=आक्रोशति।**

### भिद्
- भिद् (भिदिर्-विदारणे)।
- 'भिन्द्धि विश्वा अप द्विषः' (ऋ॰८.४५.४०)। **भित्त्वाऽपध्वंसयेत्यर्थः।**

### भू
- भू (भू-सत्तायाम्)।
- 'माकिर्देवानामपभूरिह स्याः' (ऋ॰१०.११.९ ;१.१३१.७)। **अपभूः=अस्मद्यज्ञाद् अपभविता अपगन्ता मा भूदित्यर्थः।**
- 'अपभूतु दुर्मतिः' (ऋ॰१.१३१.७)। **इतो दूरेऽवतिष्ठतामित्याह।**
- 'सपत्ना ये मेऽप ते भवन्तु' (अथर्व॰४.३४.७)। **अपहता भवन्त्विति सायणः।**
- 'गृहमेधास आगत मरुतो मापभूतन' (ऋ॰७.५९.१०)। **माऽपेतेत्याह।**
- 'पश्चा मृधो अप भवन्तु विश्वाः' (अथर्व॰२०.९१.११)। **अपहता भवन्त्वित्यर्थः।**

**-**'सौधन्वना ऋभवो मापभूत' (ऋ॰४.३५.१)। **दूरे मा स्म भवतेत्याह।**

### मा
- मा (माङ्-माने)।
- 'अपेमां मात्रां मिमीहे' (अथर्व॰१८.२.४०)। **अप इत्युपसर्गेणापगतदोषता मानस्य प्रतिपाद्यत इति सायणः। तेन साधु मिमीह इत्यर्थः फलति। अन्यत्र दुर्लभोऽयमर्थोऽपस्य, प्रायेण दुरोऽर्थे पृथग्भावे वा प्रयोगदर्शनात्।**

### मृज्
- मृज् (मृजू-शुद्धौ)।
- 'अपामार्ग त्वया वयं सर्वं तदपमृज्महे (अथर्व॰४.१७.६)। **अपमृज्महे=अपमृज्मः=नाशयामः।**
- 'बैजिकं गार्भिकं चैनो द्विजानामपमृज्यते' (मनु॰२.२७)। **शोध्यते, पूयत इत्यर्थः।**

### मृद्
- मृद् (मृद-क्षोदे)।
- 'हस्तिहस्तकरीषाभ्यामपमर्दः कृतो महान्' (रा॰)। **अपमर्दः=रजः=धूलिः पङ्को वा।**

### मृष्
- मृष् (मृष-तितिक्षायाम्)। 'मृषस्तितिक्षायाम्' इति सूत्रे (१.२.२०) **अपमृषितं वाक्यमाहेत्युदाहरणं वृत्तौ। अविस्पष्टमिति तदर्थ इति हरदत्तः पदमञ्जर्याम्।**
- 'विहितं मयाऽद्य सदसीदमपमृषितमच्युतार्चनम्' (शिशु॰१५.४६) **इत्यत्र अपमृषितमसोढमित्यर्थ इति मल्लिः। उपसर्गवशाद् विपरीतार्थतेति च सः।**

### मे
- मे (मेङ्-प्रणिदाने)।
- 'अपमित्यमप्रतीत्तं यदस्मि' (अथर्व॰६.११७.१)। **अपमातव्यमपाकर्तव्यं धान्यादिकमृणम् इत्येवमर्थापयते सायणः। अपमयतेरेवायं रूपनिष्पादः, मिञोऽपपूर्वस्यादर्शनात्। प्रणिदानं तु नार्थः, धातूनामनेकार्थत्वात्। अपमित्य याचते।**
- 'अपमाय याचत इति उदीचां माङो व्यतीहारे' (३.४.१९)** इति सूत्रे वृत्तावुदाहरणम्। कश्चिदाह अपमयतिरत्र ऋणविगणने वर्तते। तन्न। स्यान्नाम ऋणविगणनमार्थिकोऽर्थः, न तु धातुवाच्यः सः। धातुवाच्यत्वे हि व्यतीहारो न प्रतीयेत। नागेशोऽप्युद्द्योतेऽपमयते वस्त्रादिकं परिवर्तयतीति स्माह।**

### यज्
- यज् (यज-देवपूजासङ्गतिकरणदानेषु)।

'तांस्ते यज्ञस्य मायया सर्वानप यजामसि' (कौ॰सू॰९७)। **अपयजामसि=यज्ञेनावगमयामः।**

### या
- या (या-प्रापणे, प्रापणमिह गतिः)।
- 'सोऽपयामि शनैर्वीर बलवानेष पापकृत्' (भा॰वन॰१८.८)। **अपयामि=अपक्रामामि=पलाये। अपक्रमोऽपयानम्।**
- अपयानं पलायनमित्यमरः।
- 'मिथ्याज्ञानापाये दोषा अपयान्ति' (सर्व॰सं॰)। **अपयान्ति=अपयन्ति =नश्यन्ति।**
- अपयानेऽपि च भवान् समर्थो लबुविक्रमः' (रा॰)। **उक्तोऽर्थः।**
- 'अपयाने मनः कृत्वा फाल्गुनं वाक्यमब्रवीत्' (भा॰द्रोण॰१७३.२४)।
- आचार्यमातृपितृहन्तारस्तत्प्रसादादपयाप्याद्वा। एषा तेषां प्रत्यापत्तिः' (व॰धर्म॰१५.१९)।
- 'रक्षोऽधमेन वृकवद् विपिनेऽसमक्षं वैदेहराजदुहितर्यपयापितायाम्' (भा॰पु॰९.१०.११)। **अपयापिता=अपोढा, अपहृता।**

### यु
- यु (यु-मिश्रणामिश्रणयोः)।
- 'अप स्वसारं सनुतर्युयोति' (ऋ॰१.९२.११)। **अपयुयोति=वियौति=वियुङ्क्ते। स्वसारमुषसम्।**

### युज्
- युज् (युजिर्-योगे)।
- 'एष एवैकविंशो य एष तपति। स एतस्मादेकविंशादपयुङ्क्ते' (श॰ब्रा॰५.५.३.४)। **अपयुङ्क्त=पृथग्भवति। आत्मानं ततो निष्क्रीणाति। अपशब्दो वेरर्थे। अकर्मक इह धातुः।**

### रञ्ज्
- रञ्ज् (रञ्ज-रागे)।
- 'श्वासापरक्ताधरः' (शा॰)। **अपरक्तः=अपगतरागः=अपगतलौहित्यः, विवर्णः।**
- 'नूनं मित्राणि ते रक्षः साधूपचरितान्यपि। स्वदोषादपरज्यन्ते' (रा॰)। **अनुरागं त्यजन्तीत्याह।**
- पित्राऽपरञ्जितास्तस्य प्रजास्तेनानुरञ्जिताः' (हरि॰१.५.३०, वि॰पु॰१.१३.४८)। **अपरञ्जिताः=अपरागं गमिता उद्वेजिताः।**

### रम्
- रम् (रमु-क्रीडायाम्)
- (इरिणम्) अपरता अस्मादोषधय इति वा' (नि॰६.८.१)।** अपरताः=अपगताः, अवस्थानमकुर्वाणाः।**
- 'प्रेक्ष्याद्रिसान्वपरतान्यसमस्तसत्त्वम्' (भा॰पु॰१०.२१.१०)। **अपरतम्= निश्चेष्टम्=कर्मान्तरविरतम्। अपशब्दो वेरर्थे। लौकिके साहित्येऽपपूर्वस्य रमेर्लभः प्रयोगोऽन्यत्र श्रीमद्भागवतात्। तत्र च्छन्दोऽनुकरणं बहुलम्। **

### राध्
- राध् (राध/साध-संसिद्धौ)।
- 'अपैतेनारात्सीरसौ स्वाहा' (अथर्व॰५.६.७)। **अपारात्सीः=अपराधमचारीः। दुष्कृतमकार्षीः। अपाचारीः। अपशब्दो धात्वर्थं विपरीतयति।**
- 'अन्त्यजातिद्विजातिं तु येनाङ्गेनापराध्नुयात्। तत्तदेव च्छेदयेत्तस्य' (अग्निपु॰)। **अत्रापराधिर्हिंसायां वर्तते।**
- 'राधो हिंसायाम्' (६.४.१२३) सूत्रे वृत्तौ **अपरेधतुः, अपरेधुरिति हिंसाद्योतनायापपूर्वस्य राधेरेत्वाभ्यासलोपौ दर्शितौ।**
- 'येषां युधिष्ठिरो राजा कस्माद्धर्मेऽपराध्नुयुः' (भा॰वि॰५२.६)। **अपचरेयुरित्यर्थः।**
- 'धर्मे च नापराध्नोति' (भा॰शां॰७१.१)। **उभयत्र सौवादिकोऽपि राधिरकर्मकः। अन्यत्रापि तथा।**
- 'यदि बीभत्सुरायातस्तदा कस्यापराध्नुमः' (भा॰वि॰४७.८)।
- 'यया(इप्वा)ऽपैव राघ्नोति' (श॰ब्रा॰५.३.५.२९)। **याऽस्येषुरपराध्यतीत्याह।**
- 'यथा गत्वा काष्ठामपराध्नुयात् तादृक्तत्' (ऐ॰ब्रा॰४.९)। **स्खलनपतनादिरूपमपराधं कुर्यादित्याह।**
- 'ममापि सोऽपराध्नोति यो युष्माकमसौम्यकृत्' (भा॰कर्ण॰३३.४१)। **मय्यप्यपचरति, मय्यप्यपराद्धो भवति।**
- 'एवं स्त्री नापराध्नोति नर एवापराध्यति' (भा॰शां॰२६६.३८)। **अपराध्नोति=दोषभाग्भवति। श्यन्विकरणस्तु दिवादी राधिर्नैयत्येनाकर्मकः।**
- 'कच्चिन्नु राजपुत्रि ते सपत्नी चैत्रवाहनी। चित्राङ्गदा वरारोहा नापराध्यति किञ्चन' (भा॰आश्व॰८१.४)।** 'ते' इति चतुर्थ्यन्तम्। उक्तोऽर्थः।**
- 'दैवं तत्रापराध्यति' (रा॰६.१०१.९)। **विधेरयं दोष इत्याह।**
- 'यौवनमत्रापराध्यति न चारित्र्यम्' (मृच्छ॰९)। **यौवनमत्रार्थे दोषभाजनं भवतीत्यर्थः।**
- 'सैषा किं चापराध्यति' (कथा॰२१.८०)। **कमाचारमुच्चरते? केनापराधेन तद्वती भवति।**
- 'कः कस्येहापराध्यति' (भा॰शां॰१३९.४९)। **इत्यादिषूदाहृतिष्वकर्मकता राध्यते राधा भवति।**
- 'न दूये सात्वतीसूनुर्यन्मह्यमपराध्यति' (शिशु॰२.११)।** शिशुपालो मे द्रुह्यतीत्याह।**
- 'तथा नस्त्वं गौतम माऽपराधास्तव च पितामहा यथा' (श॰ब्रा॰१४.९.१.११)। **अवश्यमुपेहि नः, असन्निधानेनापराद्धो मा भूरित्याह। प्रत्यक्षादिप्रमासिद्धविरुद्धार्थाभिधायिनः।**
- 'वेदान्ता यदि शास्त्राणि बौद्धैः किमपराध्यते' (प्र॰च॰२.४)॥** कोऽपराधः क्रिपते, किं विघटयते, किं विक्रियत इत्याह।**
- 'सर्वकार्येष्वपराध्यत्वान्नापराध्यन्ति चाङ्गनाः' (भा॰शां॰२६६.४०)। **सर्वकार्येष्वपराध्यत्वादनुरोध्यत्वावल्पबलत्वेन सर्वथा पुरुषाधीनत्वान्नापराध्यन्ति (दोषभाजो न भवन्ति) इति नीलकण्ठः।**
- 'प्रोवाच कोसलपतिः प्रथमापराद्धः' (रघु॰९.७९)।** प्रथममपराधं कृतवान्। कर्तरि क्तः। अकर्मकत्वात्।**
- 'किं पुनरसुरावलेपेन भवतीनामपराद्धम्' (विक्रम॰१)। **भावे क्तः। अकर्मकत्वात्। कोऽपराधः कृतः, को व्यतिक्रमोऽनुष्ठित इत्यर्थः।**
- 'निमित्तादपराद्धेषोर्धानुष्कस्येव वल्गितम्' (शिशु॰२.२७)। **निमित्तम्=लक्ष्यम्। अपराद्धेषुः=च्युतसायकः।**
- अपराद्धाऽभिषेकवेलोपाध्यायस्य (विद्ध॰३)। **अपराद्धा=अतिक्रान्ता। सकर्मकोऽत्र राधिः सौवादिको वेद्यः। कर्मणि क्तः।**
- 'एतद्वा अनपराद्धं नक्षत्रं यत्सूर्यः (श॰ब्रा॰२.१.२.१९)। **अकर्मको दिवादिर्धातुः, कर्तरि क्तः।**

### रुध्
- रुध् (रुधिर्-आवरणे)।
- 'अनुव्रतामप जायामरोधम्' (ऋ॰१०.३४.२)। **अपरोधम्=अपारोधम्=अपारुधम्=अवारयम्=स्वस्माद् दूरेऽपास्यम्=पराणुदं गृहात्।**
- 'सायमागतमतिथिं नापरुन्ध्यात्' (व॰धर्म॰८.४)। **न पराणुदेत।**
- 'द्वैष्टि श्वश्रूरप जाया रुणद्धि' (ऋ॰१०.३४.२)। **गृहप्रवेशाद् वारयति। न मे त्वया कश्चिदर्थ इति प्रत्याचष्टे।**
- 'योऽवगतः सोऽपरुध्यतां योऽपरुद्धः सोऽवगच्छतु' (तै॰सं॰६.६.५.३)। **अपरुध्यताम्=वार्यताम्।**
- 'दुष्टरीतुर्ह पौसायनः। दशपुरुषं राज्यादपरुद्ध आस' (श॰ब्रा॰१२.९.३.१)। **अपरुद्धः=निरस्तः=बहिष्कृतः। दशपुरुषम् राज्यात्=आ दशभ्यः पुरुषेभ्यः स्ववंशजेषु स्थिताद्राज्यात्।**
- 'अन्यक्षेत्रेऽपरुद्ध चरन्तम्' (अथर्व॰३.३.४)। **अपरुद्धः सन्, अवरुद्धं प्रच्छन्नं यथा स्यात्तथा। लोके यमर्थमवरुद्धशब्द आह तमिह च्छन्दस्यपरुद्धशब्दः। उपसर्गभेदो नार्थभेदः।**
- 'सिन्धुक्षिद्राजर्षिर्योगपरुद्धश्चरन्' (पञ्चविंश॰१२.१२.६)। **उक्तोऽर्थः।**
- 'यस्य व्रत्येऽहनि पत्न्यनालम्भुका स्यात् तामपरुध्य यजेत' (याज्ञ॰३.४५ मिताक्षरायामुद्धृतम्)। **अपरुध्य=परिहृत्य।**
- 'तस्मादाहुर्न सायमतिथिरपरुध्य इति' (ऐ॰ब्रा॰५.३०)। **अपरुध्यः=अपरोध्यः=अपनोद्यः=निराकरणीयः।**

### लप्
- लप् (लप-व्यक्तायां वाचि)।
- 'संश्रुत्य च तपस्विभ्यः सत्रे वै यज्ञदक्षिणाम्। तां चापलपताम् पापः' (रा०२.७५.२६)। **अपलपताम्=अपलपतु। निह्नुताम्=उक्तं नाङ्गीकरोतु।**
- 'राजदेयमपलपितम्' इति मनु॰८.४०० इत्यत्र कुल्लूकः।
- 'तदनुभवसिद्धमपलपतो गजनिमीलिकैव (सा॰द॰)। **अपलपतोऽनभ्युपगच्छतः=अप्रतिपद्यमानस्य।**
- 'अपलापयमानस्य शत्रूंस्तस्याभवन्मतिः' (भट्टि॰८.४४)। **वञ्चयमानस्य। लियः सम्माननशालीनीकरणयोश्चेति सूत्रे वृत्तौ तत्पूर्वस्य लापेरात्मनेपदं दर्शितम्, नापपूर्वस्य। भट्टिप्रयोगः किम्प्रमाणक इति सुधीभिर्विचार्यम्।**
- 'जयन्ति महतां संस्तुतापलापिन्यः कल्याणिन्यो नीतयः' (मालती॰१०)। **अपलापो निह्नवः।**
- 'दैन्याद् उन्मुखदर्शनापलपनैः पिण्डार्थमायस्यतः' (मुद्रा॰३.१४)। **अपलपनमिहादरो वा स्यात् प्रियोक्तिश्चाटूक्तिर्वा। अत्रार्थे प्रमाणं तु नोपलभामहे, न चार्थान्तरं प्रतिभाति। न चापि पाठान्तरमस्ति। **

### लष्
- लष् (लष-कान्तौ, कान्तिरिच्छा)।
- प्रलापिनो भविष्यन्ति कदान्वेतेऽपलाषुकाः। **अपलाषुकाः=अपगताभिलाषाः।**
- 'लषपतपद..' (३.२.१५४) **सूत्रे वृत्तौ अपलाषुकं वृषलसङ्गतम् इत्युदाहरणं स्थितम्। तत्रापलषति नामिलषतीत्येवार्थः सन्देहानास्कन्नः। इदं तु सन्दिह्यते कर्तरि ताच्छील्ये उकञि वृषलसङ्गतमपलाषुकमिति कथं सङ्गच्छेत। अत एवास्माभिः स्वकृतौ व्याकरणचन्द्रोदयेऽपलाषुको वृषलसङ्गतमिति पाठ ऊहितः।**

### लिख्
- लिख् (लिख-अक्षरविन्यासे)।
- 'अपास्याः केश्यं मलमप शीर्षण्यं लिखात्' (अथर्व॰१४.२.६८)। **अप लिखात्= उल्लिख्यापाकुर्यात्।**

### लुप्
- लुप् (लुप्लृ-छेदने)।
- 'तस्माद् देवास्तमोऽपालुम्पन्' (का॰सं॰१२.१३)। **अपालुम्पन्=अपाच्छिन्दन्।**

### वच्
- वच् (वच-परिभाषणे)।
- 'एका च मे दश च मेऽपवक्तार ओषधे' (अथर्व॰५.१५.१)। **निन्दितार इत्याह।**
- 'अपदे पादा प्रतिधातवेऽकरुतापवक्ता हृदयाविधश्चित्' (ऋ॰१.२४.८)। **अपवक्ता=वचनेन वारयिता।**

### वद्
- वद् (वद-व्यक्तायां वाचि)।
- 'उत मेऽपवदेयुः' (तै॰ब्रा॰२.३.९.९)। **मां निन्देयुरित्यर्थः।**
- 'नार्तोऽप्यपवदेद् विप्रान्' (मनु॰४.२३६)।** उक्तोऽर्थः।**
- 'स्नातान् अपवदेयुस्तान् इतिहासः पुरातनैः' (याज्ञ॰३.७)। **शोकनिरसनसमर्थैर्वचोभिर्बोधयेयुरिति मिताक्षरा। अपगतदुःखान् कुर्युरित्यपरार्कः।**
- तस्मान्नित्यं क्षमा तात पण्डितैरपवादिता' (भा॰वन॰२८.८)। **अपवादिता=अनभिनन्दिता। अब्राह्मणवध उक्तः।**
- 'अत्रापवदति' (बौ॰ध॰२.२.४.३ सूत्रे गोविन्दस्वामिविवरणम्)। **अत्रापवादमाहेत्यर्थः।**
- 'धनकामो न्यायमपवदते' (पा॰१.३.७३ सूत्रे वृत्तिः)।** न्यायापवादेन (न्यायानभ्युपगमेन) धनमर्जयिष्यामीति मन्यत इत्यर्थ इति च वृत्तिः।**
- 'नृभ्योऽपवदमानस्य रावणस्य गृहं ययौ' (भट्टि॰८.४७)। **क्रुध्यतोऽसूयतो वेति जयमङ्गला। अन्यत्र दुर्लभोऽयमर्थ इत्यस्य स्वीकारे सङ्कुचामः।**
- 'अध्यारोपापवादाभ्यां वस्तुतत्त्वविनिर्णयः' (वेदान्ते)। **अपवादः=प्रतिवादः=निराकरणम्।**
- 'गुणापवादेन तदन्यरोपणात्' (कि॰१४.१२)। **गुणापह्नवेन, गुणानस्वीकृत्य। उत्सर्गाणां सामान्यशास्त्राणां स्वस्माद् विषयाद्व्यावर्तकं विशेषशास्त्रमपवादः।**
- 'अपवादैरिवोत्सर्गाः कृतव्यावृत्तयः परैः' (कु॰२.२७)।
- 'नहीश्वर आज्ञापयति अपवादैरुत्सर्गा बाध्यन्तामिति भाष्ये। ततोऽपवादेन पताकिनीपतेश्चचाल निर्ह्रादवती महाचसूः' (कि॰१४.२७)। **अपवादः=आदेशः।**
- अपवादौ निन्दाज्ञे इति चामरः।
- अपवादोऽप्यथावेश इति सज्जन इति मल्लिः।
- 'मधुकरैरपवादकरैरिव' (शिशु॰६.९)। **अपवादकरैर्व्याधैः।**
- अपवादं मृगवञ्चनाय घण्टादि कुत्सितं वाद्यं कुर्वन्ति तैरिति मल्लिः।
- 'प्रातिलोम्यापवादेषु' (याज्ञ॰२.२०७)। **निकृष्टवर्णकृता उत्कृष्टवर्णस्य निन्दा। प्रातिलोम्यापवादः।**

### वप्
- वप् (डुवप-बीजसन्तानं क्षेत्रे विकिरणं गर्भाधानं च। अयं छेदनेऽपि)।
- 'यासां तिस्रः पञ्चाशतोऽभिव्लङ्गैरपावपः' (ऋ॰१.१३३.४)।
- 'यो वर्चिनः शतमिन्द्रः सहस्रमपावपत्' (ऋ॰२.१४.६)। **अपावपत्=व्यकिरत्=व्यघटयत्। अपपूर्वो वपिर्नाशार्थ इति तु सायणः। **

### वस्
- वस् (वस-निवासे)।

'अपवासे नक्षत्राणाम्' (अथर्व॰३.८.७)। **अपवासे=अपगमनकाले।**

### वह्
- वह् (वह-प्रापणे)।

'अपोवाह च वासोऽस्या मारुतः शशिसन्निभम्' (भा॰आदि॰७२.३)। **अपोवाह=अपोढवान्। वान्वातस्तदुड्डाय्यापनिनायेत्याह।**
- 'अपो वाह वसिष्ठं तु प्राचीं दिशमतन्द्रिता' (भा॰शल्य॰४२.३६)। **पराचकर्षेत्याह। ऊढ्वाऽपनिनायेत्यर्थः।**
- 'स (राक्षसः) कीचकमपोवाह वातवेगेन भारत' (भा॰वि॰१६.११)। **उक्तोऽर्थः।**
- 'आर्य लेखः खलु मामपवहति' (प्रतिज्ञा॰१)।** इतस्त्वरयतीत्यर्थः।**
- 'मिथ उद्वहत्यथापवहति (भा॰उ॰१४.३७)। **अपवहति=सम्बन्धं निराकरोति।**
- 'ममापवाहितो भर्ता मृगरूपेण मायया' (रा॰३.५३.४)। **दूरं नीत इत्याह।**
- 'त्रिगर्तसेनापतिना स्वरथेनापवाहितः' (भा॰द्रोण॰१२२.३५)। **अपवाहितो रणाजिराद् बहिर्गमित इति यावत्।**
- 'नरैरिवोल्काभिरपोह्यमानो महागजः' (रा॰२.२१.५३)। **दूरं प्रस्थाप्यमान इत्याह।**
- 'अपेतापोढमुक्तपतितापत्रस्तैरल्पशः' (२.१.३८) **इति सूत्रे कल्पनापोढ इत्युदाहरणम्।** **कल्पनाया अपोढोऽपेत इत्यर्थः।**
- 'ततो योद्धुमपोढानां बाणेयानाम्' (हरि॰२.११९.९३)। **अपोढानां निर्गतानाम्। वहिरत्राकर्मकः।**
- 'सम्भ्रमोऽभवदपोढकर्मणाम्' (ऋत्विजाम्)। (रघु॰११.२५)।** त्यक्तकर्मणामित्यर्थः।**
- 'अमी जनस्थानमपोढविघ्नं ...मत्वा' (रघु॰१३.२२)। **उपप्लवरहितम् अन्तरायवर्जितमित्याह।**
- 'भूतकृतः स्थोऽपोढं जन्यं भयम्' (भा॰श्रौ॰६.१०.५)।
- 'दिव्येन शून्यं वलयेन बाहुमपोढनेपथ्यविधिर्ददर्श' (रघु॰१६.७३)। **अपोढनेपथ्यविधिरित्यनारब्धाकल्पकल्पन इत्याह।**
- 'अपोह्य वसनं स्वकम्' (भा॰सभा॰८१.१०)। **अपोह्य अवक्षिप्य।**
- 'अपवाह्य तु दृष्टात्मा भरतं तव बन्धुषु' (रा॰२.७.२६)। **अपवाह्य उद्वास्येति तिलकः।**

### वा
- वा (वा-गतिगन्धनयोः)।
- 'यदूवध्यमुदरस्यापवाति' (वा॰सं॰२५.३४)। भ**क्षितमपरिणतमामाशयस्थमूवध्यमुच्यते। अपवाति गन्धायत इत्युवटः। अपगच्छतीति महीधरः। गन्धायते गन्धमुद्वमतीत्येव युक्तं भाति। इहैवोत्तरत्र तस्य सुकृतीकरणस्य सुरभीकरणस्य श्रवरणात्।**

### विच्
- विच् (विचिर्-पृथग्भावे)।
- 'अथापविनक्ति' (श॰ब्रा॰१.१.४.२२) इति।
- 'वायुर्वो विविनक्तु' (वा॰सं॰१.१६) इत्यस्य मन्त्रस्य ब्राह्मणम्। **व्यक्तं ब्राह्मणस्थोऽपशब्दः श्रौतस्य वेरर्थे। पृथक् करोतीत्येवार्थः।**

### विज्
- विज् (ओविजी-भयचलनयोः)।
- 'अभिप्रेहि माऽपविक्थाः' (अथर्व॰पि॰१.४७.२)। **अपविक्था इत्यत्रेडभावश्छान्दसः। लोके प्रायेण विजिरुत्पूर्वो दृष्टः क्वचिदेव केवलः सम्पूर्वश्च।**
- 'याप सर्पं विजमाना विमृग्वरी (पृथिवी)' (अथर्व॰१२.१.३७)। अ**पविजमाना। उद्वेजयमानेत्यर्थः।**

### विश्
- विश् (विश प्रवेशने)।
- 'अन्यत्र पापीरप वेशया धियः' (अथर्व॰९.२. २५)। **अन्यत्र प्रेषय=अन्यत्र प्रस्थापय=अन्यत्र प्रेरय।**

### वी
- वी (वी-गतिव्याप्तिप्रजनकान्त्यसनखादनेषु)।
- 'न घा त्वद्रिगपवेति मे मनः' (अथर्व॰२०.१७.२)। **अपवेति=अपगच्छति।**
- 'उत मे वोचतादिति सुतसोमे रथवीतौ न कामो अप वेति मे' (ऋ॰५.६१.१८)। **उक्तोऽर्थः।**

### वृ
- वृ (वृञ्-वरणे)।
- 'उद्गातर् अप त्वा वृणे शतेन च निष्केण चाश्वो म उद्गास्यति' (लाट्या॰श्रौ॰९.९.१९)।
- 'स नो वृषन्नमुं चरुं सत्रादावन्नपा वृधि' (ऋ॰१.७.६)। **अपशब्दस्य च्छान्दसो दीर्घः।**
- 'अप कृष्णां निर्णिजं देव्यावः' (ऋ॰१.११३.१४)। **अपावः=अपावृणोः।**
- 'वृत्रं जघन्वाँ अप तद्ववार' (ऋ॰१.३२.११)। **उक्तोऽर्थः। ववारेति वृञो लिटि।**
- 'अपवृतोऽपवेष्टित आस्ते' (जै॰उ॰३.८.४)। **अपवृतः=विवस्त्रः।**
- 'बाहुबन्धनापवारितपयोधरोदगमाम्' (मालती॰७)। **अपवारितः=आच्छादितः।**
- 'विटपेनापवारितशरीरा भूत्वा' (रत्ना॰१)। **अपवारितम्=तिरस्कृतम्।**
- 'पत्न्यै शिरोऽपवृत्य' (श॰ब्रा॰१४.१.४.१६)। **अनावरणं कृत्वेत्याह।**
- 'उत व्रजमपवर्तासि गोनाम्' (ऋ॰४.२०.८)। **अपवर्ता=उद्घाटयिता। वृञस्तृचि रूपम्। इडभावश्छान्दसः लोकेऽपवरिताऽपवरीतेति रूपद्वयम्। इड्दैर्घ्यविकल्पात्। अपवरकोऽन्तर्गृहं भवति यद् गर्भागारमुच्यते। वातगतये छिद्रमप्यपवरक उच्यते तथा च (मुद्रा॰१) प्रयोगः- 'ततश्चैकस्मादपवरकात्'।**

### वृज्
- वृज् (वृजी-वर्जने, वृजि इत्येके)।
- 'अपवृङ्क्ष्व शत्रून्' (अथर्व॰३.१२.६)। **पराणुद, भीषयित्वा पलाययेत्यर्थः। प्रान्या तन्तूंस्तिरते धत्ते अन्या।**
- 'नापवृञ्जाते न गमातो अन्तम्' (अथर्व॰१०.७.४२)। **नापवृञ्जाते=विच्छिन्तः।**
- 'यन्नध्वानमपवृङ्क्ते चरित्रैः' (ऋ॰१०.११७.७)। **अपवृङ्क्ते=समाप्नोति=अध्वनोऽपवर्गमवसानं याति।**
- 'कुरुष्व सलिलं राजन् प्रतिज्ञामपवर्जय' (रा॰१.४४.७)। **अपवर्जय=पूरय।**
- 'समानजातीयेन कर्मणैकैकमपवर्जयति' (आप॰श्रौ॰१.८.२५.१)। **अपवर्जयति=समाप्नोति=अवसाययति।**
- 'वेदानधीत्य नियतो दक्षिरणामपवर्ज्य च' (भा॰शां॰३२६.१६)। **अपवर्ज्य=प्रदाय।**
- 'पुरस्तादेव भगवन् मयैतदपवर्जितम्' (भा॰शां॰१०६.२)। **अपवर्जितम्=परित्यक्तम्=परिहॄतम्।**
- 'दूरापवर्जितच्छत्रैः शिरोभिः' (रघु॰१७.७९)। **दूरात्परिहृतातपत्रैरित्याह।**
- 'षड्भिरपजिताऽशीतिः' (व॰ब॰सं॰५३.७)। **षड्भिस्त्यक्ता षड्भिर्विकलाऽशीतिरित्याह। घटेऽपवर्जिते ज्ञातिमध्यस्थो यवसं गवाम्।**
- 'प्रदद्यात्...' (याज्ञ॰३.२९९)॥ **वारां पूर्ण घटेऽवनिनीते आवर्जिते सतीत्यर्थः।**
- 'यदि तावन्न गृह्णामि ब्राह्मणेनापवर्जितम्' (भा॰शां॰१८८.१०७)। **अपवर्जितम् प्राभृतीकृतमुपायनीकृतम्।**
- 'श्राद्धमपवर्जयन्' (भा॰अनु॰८९.९)। **अपवर्जयन्=ददत्।**
- 'यद्यनपवृक्तार्थो यूपो विरोहेत्' (आप॰श्रौ॰९.५.१९.१५)। **नियोजनरूपोऽर्थो यद्यपवृक्तो न भवति सम्पूर्णो नास्तीत्याह।**
- 'आदिरापवृक्तः' (निष्ठा॰३.२.१०२ सूत्रे भाष्ये)। **परिसमाप्त इत्यर्थः।**
- पे'तुः सुमनसो दिव्याः खेचरैरपवर्जिताः' (भा॰पु॰३.२४.७)। **मुक्ता इत्यर्थः। अन्यत्र दुर्लभोऽयमर्थः। विरलतमेष्वर्थेषु शब्दान् प्रयुञ्जानो विशिष्यते भागवतकारः।**
- 'त्वया कालोपसृष्टेन लोभतो नापवर्जिताः' (भा॰शल्य॰६३.४६)। **नापवर्जिताः=न दत्ताः।**
- 'पञ्च ग्रामा वृता यत्नान्नास्माभिरपवर्जिताः' (भा॰उ॰१६०.४७)। **उक्तोऽर्थः।**
- 'आहिच्छत्रं सकाम्पिल्यं द्रोणायाथापवर्जितम् (हरि॰१.२०.७४)।
- 'अपवर्गेऽभिरूपभोजनं यथाशक्ति' (गो॰गृ॰१.१.६)। **अपवर्गे=कर्मसमाप्तौ।** **अभिरूपभोजनं विद्वद्भोजनम्।**
- 'उपक्रमप्रभृत्यपवर्गपर्यन्तम्' (नि॰१.१)। **अपवर्गः=परिसमाप्तिः।**
- 'आ क्रतोरपवर्गात्' (आश्व॰गृ॰१.२३)।
- 'अपवर्गे यथोत्साहं ब्राह्मणानाशयेत्' (खा॰गृ॰१.१.३)। **अपवर्गे कर्मणोऽन्ते।**
- 'अभिप्लुप्तव्यपकर्षणमपवर्गः' (कौ॰अ॰१५.१.१८०)। **अभिप्लुतस्य अभितः प्रसरतो व्यपकर्षणम्।**
- 'अभिव्याप्यापकर्षणमपवर्गः' (सुश्रुते २.५५८.५)। **इहापवर्गोऽपवाद उक्तः।**
- 'न तेऽपवर्गः सुकृताद्विना कृतः तथा यथाऽन्येषु वरेषु' (भा॰वन॰२९७.५२ सावित्र्युपाख्याने)। **ते=त्वत्तः। अपवर्गः=पुत्रफलप्राप्तिः।**
- 'कृत्वापवर्गं गुरवे चरिष्यति महत् तपः' (भा॰उ॰११४.१७)। **गुरुदक्षिणां धनं दत्त्वेत्याह।**
- 'आत्मदोषापवर्गेण तद्वाच्या जनमोहिनी' (भा॰पु॰१०.२३.४६)। स्वदोषपरित्यागेनेति विवक्षति।
- 'मुष्टेरसम्भेद इवापवर्गे' (कि॰१६.२०)। **अपवर्गो बाणमोक्षः।**
- 'तथाऽपवर्गः' (बौ॰ध॰१.७.१५.७)। **अपवर्गो निर्गम इति गोविन्दस्वामी।**
- 'गुणस्य सतोऽपवर्गः कर्मभिः साधर्म्यम्' (वैशेषिक॰२.२.२५)। **अपवर्ग आशुनाश इति सङ्केतकृच्छङ्करः।**
- 'क्रियाणामर्थशेषत्वात् प्रत्यक्षतस्तन्निवृत्त्याऽपवर्गः स्यात्' (मी॰सू॰११.१.२७)। **अपवर्गः समाप्तिः।**
- 'अपवर्गे सन्त्यागे बुद्धौ च कृतनिश्चयाः' (भा॰शां॰२६९.३)।
- 'अपवर्गमहोदयार्थयोः' (रघु॰८.१६)। **अपवर्गो मोक्षः।**
- 'तपती योषितां श्रेष्ठा किमन्यदपवर्जनात्' (भा॰आदि॰१७३.२५)। **दानादन्यत् किं श्रेय इत्याह।**

### वृत्
- वृत् (वृतु-वर्तने)।
- 'यत्रापवर्तते युग्यं वैगुण्यात्प्राजकस्य तु' (मनु॰८.२९३)। **अपवर्तते=अन्यथा व्रजति, अपथा याति।**
- 'अपवर्तामहे भूमावास्तीर्य स्वयमर्जितैः' (रा॰२.५३.४)। **अपवर्तामहे=यथा कथञ्चिच्छयनं कुर्मः।**
- 'रक्षांसि चापवर्तन्ते स्थिते देवे हुताशने' (भा॰अनु॰९२.१३)। **अपवर्तन्ते=अपक्रामन्ति=अपयान्ति।**
- 'तस्मादपावर्तत दूरकृष्टा' (रघु॰६.५८)। **अपावर्तत=प्रतिन्यवर्तत।**
- 'तस्मादपावर्तत कुण्डिनेशः' (रघु॰७.३३)। **उक्तोऽर्थः।**
- 'बृहस्पते अप तं वर्तया पथः' (ऋ॰२.२३.७)। **अपवर्तय=निवर्तय।**
- 'मुकुटेनापवृत्तेन कुण्डलोज्ज्वलिताननम्' (रा॰५.१०.२५)। **अपवृत्तेन=(निद्रावशात्) पर्यस्तेन।**
- 'अपवृत्तजठरशफरीकुलाकुलाः (सरितः)' (कि॰१२.४९)। **अपवृत्तजठरैः=लुठितोदरैः (शफरीकुलैः)। अपवृत्तम्=तत्क्षणक्षोभाल्लुठितम्।**
- 'व्याकीर्णस्फुरदपवृत्तरुण्डखण्डः' (मालती॰३.१७)। **अपवृत्ताः=अधोमुखाः।**
- 'आसक्ततिर्यगपवर्तितदृष्टिवक्त्रं (वहन्ती)' (मालती॰१.४०)। **अपवर्तिता=साचिकृता।**
- 'स्नातापवृत्तैस्तुरगैर्लब्धतोयैरविह्वलैः' (भा॰उ॰१८०.२)। **अपवृत्तैः परावृत्तैः।**
- 'अनिमित्तापवृत्तप्रहर्षम् ...विद्रवतीव मे हृदयम्' (अवदा॰जा॰९)। **अपवृत्तः=अपकृष्टः=ह्रसितः।**
- 'अपवृत्ते कर्मणि वामदेव्यगानम्' (गो॰गृ॰१.९.२९)। **अपवृत्ते=समाप्ते।**
- 'अपवृत्तकर्मा लौकिकोऽर्थसंयोगात्' (का॰श्रौ॰१.३.२८)। **अपवृत्तं समाप्तं कर्म यस्मिन् सः। सोऽग्निः समाप्ते कर्मणि लौकिकः सम्पद्यते।**
- 'अथ भैक्षचर्या। ब्राह्मणानां शालीनयायावराणामपवृत्ते वैश्वदेवे भिक्षां लिप्सेत' (बौ॰ध॰२.१०.१८.४)। **अपवृत्ते=निर्वृत्ते=समाप्ते।**
- 'उर्वशी राजानमपगताम्बरं दृष्ट्वाऽपवृत्तसमया तत्क्षणादेवापक्रान्ता...' (वि॰पु॰४.६.५९)। **अपवृत्तसमया=अतिक्रान्तसंवित्का।**
- 'नानिर्विधित्सो नावृत्तो नापवृत्तोऽस्ति कश्चन' (भा॰शां॰२६९. ४६)। **अपवत्तो निष्कर्मेति नीलकण्ठः।**
- 'सव्यापवृत्तं विपुलं जटामण्डलमुद्वहन्' (हरि॰१.५४.७)।** सव्यापवृत्तम्=अप्रदक्षिणवेष्टितम्।**
- 'पितृपैतामहं राज्यमपवृत्तं तदाऽनघ' (भा॰द्रोण॰८६.१४)। **अपवृत्तं सांशयिकं जातम्।**
- 'कुदिनानि द्वादशभिरपवर्तितानि' (लीला॰४.८.१५)। **विभक्तानीत्याह।**
- अक्षमालापवृत्तिज्ञा दुःशासनपरिग्रहा। ब्राह्मीव दौर्जनी संसद् वन्दनीया समेखला॥ **अपवत्तिः=भ्रमणम्=आवर्तनम्।**
- 'न त्यागोऽस्ति द्विषन्त्याश्च न च दायापवर्तनम् (मनु॰९.७९)। **दायस्य हरणाल्यस्यांशस्यापवर्तनं ध्यावर्तनम्।**
- 'स्थानापवर्तनम्' (सुश्रुते २.९१.१४)।** स्थानाद् अपवर्तनं विचालनम्।**

### वे
- वे (वेञ्-तन्तुसन्ताने)।
- 'इमे वयन्ति पितरो य आययुः। प्र वयापवयेत्यासते तते' (ऋ॰१०.१३०.१)। **इहापवयतिरुतस्यानुतीकरणे वर्तते। अपशब्दो धात्वर्थं विपरीतयति।**

### वेष्ट्
- वेष्ट् (वेष्ट-वेष्टने)।
- 'अपवृत्तोऽपवेष्टित आस्ते' (जै॰उ॰३.९.४)।

### व्यध्
- व्यध् (व्यध-ताडने)।
- 'अप शत्रून् विध्यतां सं विदाने' (ऋ॰६.७५.४)। **(आर्त्नी) शत्रून् परास्यताम् इत्याह।**
- 'अपविध्यन्ति पापानि दानयज्ञतपो बलैः' (भा॰शां॰९७.५)। **क्षिपन्ति दूरीकुर्वन्तीत्यर्थः।**
- 'यश्चाग्नीनपविध्येत (भा॰शां॰३४.६)। **अपविध्येत=अपविध्येत्=सन्न्यस्येत्=हापयेत् (स्वार्थे णिच्)।**
- 'योऽग्नीनपविध्यात्कृच्छ्रं द्वादशरात्रं चरित्वा पुनरादधीत' (व॰ध॰१.२३)। **अपविध्येत् इति पाठान्तरम्। उत्सृजेदित्यर्थः।**
- 'पुरा श्मशाने स्रगिवापविध्यते' (भा॰वन॰२६९.२०)। **क्षिप्यत इत्यर्थः।**
- 'अब्रवीदत्तरः पार्थमपविद्धः शरैर्भृशम्' (भा॰वि॰६१.३)। **अपविद्धः=विद्धः। अपशब्द इह विशेषकृन्न। भृशम् इत्यनेन गतार्थत्वात्।**
- 'ताः स्वमङ्गमधिरोप्य दोलया प्रेङ्खयन् परिजनापविद्धया' (रघु॰१९२.८)। **परिजनेनापविद्धया परिचारकैः सम्प्रेषितया। सम्प्रेष्य प्रेर्य त्यक्तयेत्यर्थः।**
- 'भजस्तम्भापविद्धः (परशुः)' (महावीर॰२.३३)। **क्षिप्त इत्यर्थः। **
- 'महानिलेनाद्रिमिवापविद्धम्' (भा॰कर्ण॰९१.६०)। **अपविद्धम्=अवकीर्णम्, भ्रंशितम्।** -'तार्क्ष्यस्य पक्षपवनोग्रजवापविद्धं शृङ्गं गिरेरिव च तस्य हिमोत्तरीयम्' (अवदा॰जा॰३०.२३)। **अपविद्धं क्षिप्तम्।** 'येनापविद्धसलिलः स्फुटनागसद्मा' (अम्बुधिः)' (कि॰५.३०)। **अपविद्धसलिलः=क्षिप्तजलः। आलोडितोदकः।** 'मृदिताश्चापविद्धाश्च दृश्यन्ते कमलस्रजः' (रा॰२.९४.२४)। **उक्तोऽर्थः।**
- 'छत्राणां चापविद्धानां चामराणां च सञ्चयः' (भा॰द्रोण॰१९२.८)।** त्यक्तानां विकीर्णानाम् इत्याह।**
- 'स प्रविश्याश्रमपदमपविद्धवृसीमठम्' (भा॰वन॰२१७.४८)। **अपविद्धा इतस्ततो विशीर्णा वृस्यो मठाश्च यत्र।**
- 'वेदवादापविद्धांस्तु तान्विद्धि भृशनास्तिकान्' (भा॰शां॰१२.५)।
- 'वेदवादोऽपविद्दस्त्यक्तो यैस्तान्।
- 'रक्षोविप्रकृतावास्तामपविद्धशुचाविव' (रघु॰१०.७४)। **अपविद्धशुचौ=निरस्तशोकौ।**
- 'अपविद्धगदो बाहुः' (कु॰२.२२)।
- 'श्रुतापविद्धैरेतैर्वा वृथा किं शुकभाषितैः' (तन्त्रा॰उपक्रमे ३.३४)। **उक्तोऽर्थः।**
- गतिं मुनेर्याम्यपविद्धलोकः' (भा॰पु॰६.११.२१)।
- 'हृदयमशरणं मे पक्ष्मलाक्ष्याः कटाक्षैरपहृतमपविद्धं पीतमुन्मूलितं वा' (मालती॰१.२८)। **अपविद्धम्=विक्षतम्। अत्रापशब्दो व्यधनक्रियागर्हामाह।**
- 'यदा हि गर्गाणां वाहनमपविद्धं तिष्ठति' (८.४.८ सूत्रे भाष्ये)।
- 'मातापितृभ्यामुत्सृष्टं तयोरन्यतरेण वा। यं पुत्रं परिगृह्णीयापविद्धः स उच्यते' (मनु॰९.१७१)॥
- 'षण्ढापविद्धचाण्डालपापिपाषण्डिरोगिभिः' (वीक्षिते) (वि॰पु॰३.१३.१२)। **अपविद्धः सद्भिर्बहिष्कृतः।**
- 'अव मा पाप्मन् सृज' (अथर्व॰६.२६.१)
- इति तितउनि पूल्यान्यवसिच्य अपविध्यापरेद्युस्त्रींस्त्रीन् पूरोडाशसंवर्ताश्चतुष्पथेऽप्यवचरति' (कौ॰सू॰३०.१८)।
- 'अपविध्य वैदिकानि कर्माणि... '(बौ॰ध॰२.६.११.२८)। **अपविध्य=परित्यज्य।**
- 'मणीनामपवेधे च दण्डः प्रथमसाहसः' (मनु॰९.२८६)। **अपवेधो मौक्तिकारस्थाने वेधो, येन तद्वैकृतमापद्यते।**

### व्ये
- व्ये (व्येञ्-संवरणे)।
- 'अपो महि व्ययति चक्षसे तमः' (ऋ॰७.८१.१)। **अपावृणोति, अपगतावरणं करोतीत्यर्थः। इहापशब्दो धात्वर्थं विपरीतयति।**
- 'तन्वोरपोऽपाचीनमपव्यये' (अथर्व॰६.९१.१)। **प्रच्छन्नं शरीरदोषं विवृणोम्याविष्करोमीत्याह।**
- 'हत्वाऽपव्ययते' (मनु॰८.३३२)। **अपव्ययते=अपह्नुते=नाङ्गीकरोति।**
- 'अनेकेषु चाभियोगेष्वपव्ययमानः सकृदेव परोक्तः सर्वं भजेत' (कौ॰अ॰२.८.२६)। **अपव्ययमानः=प्रच्छादयन्=अनभ्युपगच्छन्नित्यर्थः।**
- 'अप्वा यदेनया विद्धोऽपवीयते' (नि॰६.१२.४)। **अपवीयते=अपवेष्ट्यते। प्राणैरिति शेषः।**

### व्रज्
- व्रज् (वज-गतौ)।
- 'रात्स्याम इत्यपव्रजत्यध्वर्युः' (आश्व॰श्रौ॰८.१३.१०)। **अपव्रजति=अपगच्छति। रात्स्याम इति साधयाम इत्यर्थे प्रयोगः।**

### शुष्
- शुष् (शुष-शोषणे)।
- 'यथोदकमपपुषोऽपशुष्यत्यास्यम्' (अथर्व॰६.१३९.४)। **अपशुष्यति=सुष्ठु शुष्यति।**

### श्रि
- श्रि (श्रिञ्-सेवायाम्)।
- 'अनपश्रितः' (आप॰ध॰१.२.६.१७)। **कुड्याद्यनाश्रित इत्याह।**

'नक्तमासीत संश्रितः' (लौ॰गृ॰५.४) **इत्यपश्रित इत्येवमर्थापयत आदित्यदर्शनः।**
- 'इच्छन्नश्वस्य यच्छिरः पर्वतेष्वपश्रितम्' (अथर्व॰२०.४१.२)। **निलीनम् इत्यर्थः।**
- 'स एतस्मिन्नन्नेऽपश्रितो भाति' (श॰ब्रा॰१.५.२.१९)। **अपश्रितो निलीनः** (?)।

### सच्
- सच् (षच-समवाये)।
- 'अप द्वेषो अप ह्वरोऽन्यव्रतस्य सश्चिरे' (ऋ॰५.२०.२)। **ते वृद्धा अन्यव्रतस्य द्वेषं कौटिल्यं चापसचन्ते, ततोऽपेता भवन्ति न ताभ्यां समवेता भवन्तीत्याह। अत्रापशब्दो धात्वर्थं विपरीतयति।**

### सद्
- सद् (षद्लृ-विशरणगत्यवसादनेषु)।
- 'रे क्षत्रियापसदाः (वेणी॰३)। **परवर्णासु अनुलोमजाः षड् अपध्वंसजाः, विलोमजा अपसदाः षड इत्यापटेकोष उद्धारः। अपसदः, अपसीदति, अपकृष्टः पृथग्भूतः सीदतीति। निहीनोऽपसदो जाल्म इत्यमरः।**
- 'अलब्धपूर्वोऽपसदेऽसुरेऽर्पितः' (भा॰पु॰८.२३.२)। **अपसदोऽधमः।**

### सिध्
- सिध् (षिध-गत्याम्)।

–'दूराद् दवीयोऽपसेध शत्रून्' (ऋ॰६.४७.२९)। **अपसेध=पराणुद=दूरं गमय।**

–'संवत्सरं यवाहारस्तत्पापमपसेधति' (मनु॰१.१९८)। **अपनुदतीत्यर्थः।**

–'पृष्टतः के पराग्वीरानपासेधन् यतव्रताः' (भा॰भीष्म॰१४.३४)। **उक्तोऽर्थः।**
- 'अपसिध्य दुरितं धत्तमायुः' (अथर्व॰८.२.७)। **अपसिध्य=निराकृत्य।**

**-**'दण्डीव यूथादपसेधसि (नागम्) त्वं यो जेतुमाशंससि धर्मराजम्' (भा॰वन॰२६८.५)। **अपसेधसि पराणुदसि, व्याकरोषि।**

### सू
- सू (षू-प्रेरणे)।
- 'तत्रैनो अप तत् सुवामि' (अथर्व॰६.११८.३)। **अपसुवामि=परासुवामि=अपगमयामि।**
- 'अपामार्ग त्वमस्मदप दुःष्वप्न्यं सुव' (वा॰सं॰३५.११)।
- 'अपामीवामप दुःष्वप्न्यं सुव' (ऋ॰१०.३७.४)। **उक्तोऽर्थः।**

### सृ
- सृ (सृ-गतौ)।
- 'यदपसरति मेषः कारणं तत्प्रहर्तुम्' (पञ्चत॰३.४३)।** अपसरति पराचीनं याति, आत्मानमपकर्षति।**

**-** 'अपसृतपाण्डुपुत्रा मुञ्चन्त्यश्रूणीव लताः' (शा॰४.२५)। **अपसृतानि=अधः पतितानि। अपसृतावयवः समूहः सङ्घातः। अपसृता उद्भूता अवयवा यस्य सः।**
- 'किमर्थमपसारणा क्रियते' (मुद्रा॰४)। **अपसारणा=उत्सारणा।**
- 'निरन्वयोऽनपसरः प्राप्तः स्याच्चौरकिल्बिषम्' (मनु॰८.१९८)। **अर्थागमे क्रयादिः सद्धेतुरपसरः। अपसरत्यनेनास्माद् धनमित्यपसरः प्रतिग्रहक्रयादिः। स यस्य नास्ति सोऽनपसरः। **

### सृज्
- सृज् (सृज-विसर्गे)।
- 'समहोदग्धूम्राक्षा अपसृष्टा रणाजिरात्' (रा॰७.३२.४८)। **अपसृष्टाः प्रयाताः। सृजिरिहाकर्मकः।**

### सृप्
- सृप् (सृप्लृ-गतौ)।
- 'न हि तत्तस्य वीरस्य हृदयादपसर्पति। धृतराष्ट्रस्य दुर्बुद्ध्या यद् वृत्तं द्यूतकारितम्' (भा॰आश्रम॰१.२७)॥ **अपसर्पति=अपैति। अपगच्छति।**
- 'अथवा जायमानस्य यच्छीलमनु जायते। श्रूयते तन्महाराज नामृतस्यापसर्पति' (भा॰वन॰८.११)॥ **नापसर्पति=नापैति=न प्रलीयते, न विनश्यति।**
- 'उत्प्रेक्षितविकारोऽपसर्पेत् (महावीर॰४)। **अपसर्पेत्=राज्यकार्यं सन्न्यस्य स्ववशाद् वनं प्रवजेदित्यर्थः।**
- 'अपासर्पद् द्वित्रिपदं किञ्चित् त्वरितविक्रमः' (रा॰३.३०.२३)। **अपासर्पत्=अपाक्रामत्।**
- तान् (सञ्चारान्) मन्त्रिपुरोहित.... दुर्गान्तपालाटविकेषु ....भक्तितः सामर्थ्ययोगाच्चापसर्पयेत्' (कौ॰अ॰१.१२.८)। **अपसर्पयेत्=चारयेत्।**
- 'अपसर्पणमुत्सर्पणमशितपीतसंयोगाः' (वै॰सू॰५.१.१७)। **अपसर्पणमात्मादीनामुत्क्रमणम्।**
- 'अपसर्पिणी न तेषां वै न चैवोत्सर्पिणी द्विज' (वि॰पु॰२.४.१३)। **अपसर्पिणी=अपकर्षशीला (युगावस्था)। अपसर्पश्चरः स्पशः (अमरः)। नायं मेऽपसर्पं ददाति=अपसर्तुं नानुजानाति।**
- 'शुद्धान्तचारी दुर्मुखः, समया पौरजानपदानपसर्पितुं प्रयुक्तः' (उत्तर॰१)। **पौरजानपदवृत्तमुपसृप्य निरीक्षितं प्रणिहित इत्याह। अपसर्पितुमित्यपभ्रंशः। अपसर्प इवाचरितुमित्याचारक्विबन्तादपसर्पशब्दात्तुमुंश्चेत् पौरजानपदानिति द्वितीया नोपपद्यते। तत्र सप्तम्या भाव्यम्। उपमानात्कर्तुः प्रातिपदिकादाचारे क्विब्विहितः। अपसर्प इवाचरतीत्यपसर्पति। केदलात्सृपेस्तु तुमुनीड् दुर्लभः।**

### स्कॄ
- स्कॄ (कॄ-विक्षेपे)।
- अपस्किरते वृषभो हृष्टः। **हृष्टः सन् भुवमुत्किरति। आलिखति। अपपूर्वतालेखने वर्तमानात्किरतेर्हर्षादिषु विषयभूतेष्वात्मनेपदं भवति, धातोश्च सुडागमः। सदपि स्वादिकर्म शब्दतो नोपादीयत इति व्यवहारः प्रायिकः।**
- 'रोधांसि धीरमपचस्करिरे महोक्षाः' (शिशु॰५.६३)। **आलिलिखुः। हर्षाद्रुरुजुरित्यर्थः।**
- 'अपस्करो रथाङ्गम्' (पा॰६.१.१४९)। **अत्र चक्रभिन्नं रथस्याङ्गं ग्राह्यम् इति स्वामी। मुकुटस्तु विप्रतिपद्यते। आह च- सामान्येन रथस्याङ्गमक्षयुगचक्रादिकमुच्यतेऽपस्कर इति। मोनियर् अप्येतन्मतमनुप्रविष्टः। **

### स्खल्
- स्खल् (स्खल-सञ्चलने)।
- 'अपस्खल इव ह स हविषां यद् गार्हपत्ये श्रपयेयुः' (श॰ब्रा॰१.७.३.२६)। **अपस्खलः खलादपभ्रष्टः कण्डनीयोंऽशः।**

### स्तु
- स्तु (ष्टुञ्-स्तुतौ)।
- 'नोत्सहन्ते महात्मानो ह्यात्मानमपस्तोतुम्' (पञ्च॰१)। **अपस्तोतुम् इत्यपपाठो भाति। उपस्तोतुमिति तु युज्यते। उपपूर्वस्य ष्टुञो बहुलं प्रयोगश्छन्दसि। **

### स्था
- स्था (ष्ठा-गतिनिवृत्तौ)।
- 'माप स्थातं महिषेवावपानात्' (ऋ॰१०.१०६.२)। **माऽपस्थातम्=दूरे मा स्थातम्।**
- 'यक्ष्मा अपतिष्ठन्तु' (अथर्व॰पि॰१.४६.६)। **उक्तोऽर्थः।**
- 'अप त्या अस्थरनिरा अमीवाः' (ऋ॰८.४८.११)। **अपाभूवन्नित्यर्थः।**
- अपसव्यमपष्ठु च इत्यमरः। **अपतिष्ठतीत्यपष्ठु।**

### स्ना
- स्ना (ष्णा-शौचे)।
- 'अपस्नात इवारिष्टं प्रविवेश गृहोत्तमम्' (रा॰२.४२.२२)। **प्रियस्य बन्धोर्निधने सति और्ध्वदेहिकीः क्रियाः कर्तुं स्नातोऽपस्नात उच्यते।**
- 'उद्वर्तनमपस्नानं विण्मूत्रे रक्तमेव च' (मनु॰४.१३२)। **अपस्नानं स्नानोदकं स्नानशिष्टं जलम्।**

### स्फुर्
- स्फुर् (स्फुर-सञ्चलने)। 'माप स्फरीः पयसा मा न अाधक्' (ऋ॰६.६१.१४)। **स्फुरतिरेवात्र धातुः स्वरभेदेन। मा विचालीः, मा परागाः।**
- 'सहस्रं धारा द्रविरणस्य में दुहां ध्रुवेव धेनुरनपस्फुरन्ती (अथर्व॰१२.१.४५)। **अपस्फुरन्ती=सहसोद्विजमाना दोग्धुः सकाशादेकपदे प्रविचलन्ती।**
- 'आ यत् पतन्त्येऽन्यः सुदुधा अनपस्फुराः (अथर्व॰२०.९२.७)। **उक्तोऽर्थः।**

### स्मृ
- स्मृ (स्मृ-चिन्तायाम्)।
- 'मुखाद् वमन् रुधिरमपस्मृतोऽसुरः' (भा॰पु॰१०.१८.२९)। **अपस्मृतः=अन्यमनस्को मोहं गतो वा। अपस्मारः=भूतावेशः, उन्मादः, मूर्छा।**

### हन्
- हन् (हन-हिंसागत्योः)।
- 'रक्षो यत्सर्वं दुर्भूतं तत् तम इवापहन्मसि' (अथर्व॰८.२.१२)। **दूरे कुर्मः।**
- 'अयं वामाद् येनेदं मनुष्याः पक्त्वाऽश्नन्त्यथ येन पुरुषं दहन्ति स (अग्निः) क्रव्याद्। एतावेवैतदुभावतोऽपहन्ति' (श॰ब्रा॰१.२.१.४)। **अपहन्ति=पृथक्करोति।**
- 'ब्रह्मास्मदपहन्तु शमलं तमश्च' (कौ॰सू॰९७.८)। **उक्तोऽर्थः।**
- 'न तयोर्ज्ञाने शक्तिं करोत्यपहन्ति वा' (उत्तर॰२.४)। **अपहन्ति=नाशयति।**
- 'रक्षांस्यपहन्त्वधिदूरमस्मत्' (अथर्व॰८.७.१४)। **वैयाघ्रो मणिः प्रथमचरणोक्तोऽपहनः कर्ता। दूरमपहन्तु=दूरमपनयतु।**
- 'अपघ्नन्तो दुरितं हव्यगन्धैर्वैतानास्त्वां वह्नयः पावयन्तु' (शा॰४.८)। **अपघ्नन्तः=नाशयन्तः=वारयन्तः।**
- 'न वै सगरीरस्य सतः प्रियाप्रिययोरपहतिरस्ति' (छां॰उ॰८.१२.१)। **अपहतिर्वारणं निवृत्तिर्वा।**
- 'अपहता असुरा रक्षांसि वेदिषदः (वा॰सं॰२.२९)। **अपहता दूरं गमिताः।**
- 'यः पाप्मानमपजिघांसुः स्यात्' (ऐ॰ब्रा॰४.४)। **अपजिघांसुः=अपनुनुत्सुः।**

### हस्
- हस् (हसे-हसने)।
- 'अवसराद्यनपेक्षो हासोऽपहासो भवति। त्वया यदपहास्यं मे श्रुत्वा' (रा॰२.२७.२)।

### हा
- हा (ओहाक्-त्यागे)।
- 'यावद्ग्रासं सन्नयन्नस्कन्दयन्नापजिहीताऽपजिहीत वा' (आप॰ध॰२.१९.५)। **नापजिहीत सव्येन पाणिना न मुञ्चेद् इत्युज्ज्वला। छान्दसमात्मनेपदम्। नेह ओहाङः प्रयोगः, अर्थासङ्गतेः।**
- 'स विललाप सगद्गदं सहजामप्यपहाय धीरताम्' (रघु॰८.४३)। **अत्रापशब्दो विशेषकृन्न।**

### हि
- हि (हि-गतौ वृद्धौ च)।
- 'भक्तिं परां भगवति प्रतिलभ्य कामं हृद्रोगमाश्वपहिनोत्यचिरेण धीरः' (भा॰पु॰१०.३३.४०)। **अपहिनोति=अपगमयति। अपपूर्वस्य हिनोतेरत्रैव प्रयोगः। ऋषिरिव नियोगपर्यनुयोगानर्हः स्वतन्त्र एष कविः।**

### हृ
- हृ (हृञ्-हरणे)।
- 'छायामपहरति कविरर्थं चौरः पदं कुकविः'। **अपहरति=आदत्ते। स्तेनयति।**
- 'सूतस्य नुदतो वाहान् क्षुरेणापाहरच्छिरः' (भा॰वन॰२७१.२४)। **अपाहरत्=अच्छिनत्।**
- 'रुक्मदण्डां महाशक्तिं प्रेषितां सौमदत्तिना। शितेनोरगसङ्काशां पत्त्रिणापजहार ताम्' (भा॰भीष्म॰६१.९)। **अपजहार=चिच्छेद, चकर्त।**
- 'शिरः कायादपाहरत्' (भा॰द्रोण॰१९०.३०)। **उक्तोऽर्थः।**
- 'अपह्रिये खलु परिश्रमजनितया निद्रया' (उत्तर॰१)। **विधेयीक्रिये=विवशीक्रिये।**
- 'यथा नापहियसे सुखेन' (का॰शुकनासोपदेशे)। **अपह्रियसे=प्रलोभ्यसे=विचाल्यसे।**
- 'योऽन्यथा सन्तमात्मानमन्यथा सत्सु भाषते। स पापकृत्तमो लोके स्तेन आत्मापहारकः' (मनु॰४.२५५)॥ **आत्मापहारकः=स्वरूपप्रच्छादकः।**
- 'कथं वात्मापहारं करोमि' (शा॰१)। **उक्तोऽर्थः।**
- 'समित्कुशकुसुमापहारसम्मार्जनलब्धविश्रमा। **अपहारः=आहरणम्। अस्थानेऽपशब्दप्रयोगः।**
- 'वदनमपहरन्तीं (गौरीम्)' (कु॰७.९५)। **साचि कुर्वतीं तिरश्चीनं कुर्वाणमित्याह।**
- 'कर्णनासापहारेण भगिनी मे विरूपिता' (रा०३.३६.१३)। **अपहारेण=छेदेन।**
- 'अपहारस्त्वपादानम्' (वैजयन्ती)।
- 'अपहारस्त्वपचयः' (अमरः)। **अपचयो हानिरिति स्वामी।**
- 'अन्नहर्ताऽऽमयावित्वं मौक्यं वागपहारकः' (मनु॰११.५१)। **वागपहारकः=वाचमपहरति स्तेनयति=अननुज्ञाताध्यायी, अध्ययनेऽनधिकृतः सन्यः शास्त्रं शृणोति।**
- 'अन्नमपहर्तार आह्वरका भवन्ति श्राद्धे सिद्धे' (पा॰तृन् ३.२.१३५ सूत्रे वृत्तौ)। **अपहर्तारः=आच्छेत्तारः=अपलोप्तारः।**

### ह्नु
- ह्नु (ह्नुङ्-अपनयने)।
- 'न ते सख्यमपह्नुवे' (ऋ॰१.१३०.४)। **अपह्नुवे=अपनयामि=पराकरोमि।**
- 'तेनाहिंसिषम्, इयं सुकन्या तया तेऽपह्नुवे' (श॰ब्रा॰४.१.५.७)। **अपह्नुवे निष्कृतिं करोमीत्यर्थः।**
- 'येन वाहनेन धावयेत् तद्विमुच्य ब्रूयात् पाययतैनत् सुहितं कुरुतेत्येष उ वाहनस्यापह्नवः' (श॰ब्रा॰१.८.२.९)। **अत्रापह्नवेन तर्पणं प्रहर्षणमनुनयनं विवक्ष्यते।**
- 'ज्ञातं मया ते हृदयं सखे माऽपह्नवं कृथाः' (कथा॰१०.९२)। **माऽपलपीरित्याह। आत्मानं निर्वेदाय मा दा इत्येवं कथासरित्सागरस्यानुवादकोऽनुवदति।**
- 'अहं हि मात्रा जनितो भवान् स्वयं ममायुधं वृत्तिरपह्नवस्तव' (पञ्च॰१.२५)। **अपह्नवः प्रेमा।**
- 'सापह्नवाः सदैवासन् पाण्डवाः पाण्डुपूर्वज' (भा॰भीष्म॰६५.२२)। **सापह्नवाः=प्रच्छन्नपापाः=अप्रख्यातकिल्बिषाः।**
- 'तत्र तावदपह्नुते (सति) होतुरपचारादिला नाम कन्या बभूव' (वि॰पु॰४.१.९)। **अपह्नुते=विपरीते सङ्कल्पे।**
- 'कामदेवव्यपदेशेन सखीपुरतोऽपह्नुतः' (रत्ना॰२)। **कामोऽयमित्युक्त्वा स्वरूपापनयपुरःसरं सख्याः पुरः सन्निधापित इत्यर्थः।**


## अपाङ् (अप+आङ्) 

### कृ
- कृ (डुकृञ्-करणे)।
- 'अप द्वेषांस्या कृधि' (अथर्व॰१.२.२)। **अपाकृधि=अपाकुरु, अपगमय।**
- 'वायवः स्थोपायवः स्थेति षडवरार्घ्यान् वत्सानपाकरोति' (आप॰श्रौ॰१.१.२.१)। **अपाकरणं मातृभ्यः पृथक्करणम् इति धूर्तस्वामी।**
- 'स वै पर्णशाखया वत्सानपाकरोति' (तै॰सं॰२.५.५.५)। **अपाकरोति=उत्सारयति।**
- 'मानोन्नतिं दिशति पापमपाकरोति' (भर्तृ॰१)। **अपाकरोति=अपनयति=दुरं गमयति।**
- 'तन्नैश तिमिरमपाकरोति चन्द्रः' (शा॰६.२०)। **तिमिरमपाकरोति=तमो हन्ति।**
- 'शिवा भुजच्छेदमपाचकार' (रघु॰७.५०)।** अपाचकार=अपसारयामास।**
- 'मायामोहेन ते दैत्या वेदमार्गादपाकृताः' (वि॰पु॰३.१८.८)। **वेदमार्गादपाकृताः=श्रौतात्पथो दूरीकृताः।**
- 'हंसैर्यियासुभिरपाकृतमुन्मनस्कैः' (मृच्छ॰५.१)। **अपाकृतम्=त्यक्तम्।**
- 'स्फुटता न पदैरपाकृता न च न स्वीकृतमर्थगौरवम्' (कि॰२.२७)। **अपाकृता=त्यक्ता।**
- 'अपि तत् पूरयाञ्चक्रे धनुर्धरवरो युधि। यत्तद्विनिहते भीष्मे कौरवाणामपाकृतम्' (भा॰द्रोण॰१.५१)। **अपाकृतम्=हीनम्=न्यूनम्।**
- 'यत्स्वयमभियोगदुःखैरसाधारणैरपाकृतं तदेव राज्यं सुखयति' (मुद्रा॰१)। **अपाकृतम्=शून्यम्=विनाकृतम्।**
- 'अपाकृतकटीपटः' (राजत॰५.४१९)। **अवरोपितकटीवस्त्र इत्याह।**
- 'ऋणानि त्रीण्यपाकृत्य मनो मोक्षे निवेशयेत्' (मनु॰६.३५)। **अपाकृत्य=विगणय्य, निर्यात्य, संशोध्य।**
- 'नाचार्यस्यानपाकृत्य प्रवासं प्राज्ञः कुर्वीत...' (भा॰उ॰४४.१५)। **विद्याया निष्क्रयार्थमृणमर्थदानेनापरिहृत्येत्याह।**
- 'स (पुत्रः) कथं शक्यतेऽस्माभिरपाकर्तुं बलादितः' (भा॰आदि॰१४२.९)। **उक्तोऽर्थः।**
- 'संसृज्य वत्सान् पुनरपाकरणम्' (का॰श्रौ॰४.२.३५)। **अपाकरणं पृथक्करणम्।**
- 'पुरा वत्सानामपाकर्तारास्ते' (पा॰३.४.१६ सूत्रवृत्तौ)।
- 'वर्णः स्वर्णमपाकरिष्णुः' (भर्तृ॰१.५)। **अपाकरणं हरणमाक्षेपो भवति। वर्णः स्वर्णवर्णं न्यक्करोतीति यावत्।**

### कृष्
- कृष् (कृष-विलेखने)।
- 'विप्रकारमपाक्रष्टुं राक्षसैर्भवतामिमम्' (रा॰३.६.२३)। **विप्रकारः खलीकरणं कदर्थीकरणं वा। अपाक्रष्टुमपनेतुम्।**
- 'तमशक्यमपाक्रष्टुं निर्देशात् स्वर्गिणः पितुः' (रा॰)।
- 'न हि तस्मान्मनः कश्चिच्चक्षुषी वा नरोत्तमात्। नरः शक्नोत्यपाक्रष्टुम्' (रा॰२.१७.९)। **अपाक्रष्टुम्=संहर्तुम्।**
- 'महान्तमप्यर्थमधर्मयुक्तं सन्त्यजत्यनपाकृष्ट एव' (भा॰उ॰४०.२)। **अनपाकृष्टः=परैरपकर्षमप्रापितः।**

### कॄ
- कॄ (कॄ-विक्षेपे)।
- 'कुन्त्या त्वमपाकीर्णो यथा न कुशलं तथा' (भा॰उ॰१५१.४)। **अपाकीर्णः=परास्तः, परित्यक्तः।**
- 'गता ह्यस्मानपाकीर्य सर्वे द्वैतवनात्' (भा॰वि॰४.५)। **अपाकीर्य=अनादृत्य=अतिहाय। अपाहायेति पाठान्तरम्।**
- 'अपाकीर्य स्वयं धर्मं शिष्येण निहतो गुरुः' (भा॰द्रोण॰१९६. ४३)। **अपाकीर्य=अवहेल्य=अवहेलया समुत्सृज्य।**
- 'षट्पदैर्नाप्यपाकीर्णस्तस्मिन् वै काननेऽभवत्' (पादपः) (भा॰आदि॰७०.७)।
- 'तदप्यपाकीर्णम्' (कु॰५.२८)।** तुच्छीकृत्य परित्यक्तमित्यर्थः।**

### क्रम्
- क्रम् (क्रमु-पादविक्षेपे)।
- 'शरपातमपाक्रम्य तस्थतुः प्रेक्षिके (सेने) तदा' (भा॰कर्ण॰२४.२८)। **शरपातादपेत्येत्याह।**

### दा
- दा (डुदाञ्-दाने)।
- 'अथापादत्ते' (श॰ब्रा॰७.८.२.६)। (ततो भस्मनः) किञ्चिद् उपादत्ते। **अपशब्दः पृथक्करणमाह।**
- 'अथ दर्भाणामपादत्ते' (कौ॰सू॰)। **दर्भेभ्यः कियतश्चिदपोद्धरति।**
- 'तत्पाप्मानमपादत्ते' (श॰ब्रा॰५.३.१.१.३)। **पापं वियुङ्क्ते वियौतीत्याह।**
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते' (आप॰श्रौ॰२.३.८.५)। **अपादत्ते उद्वहति=प्रणयति।**
- 'अपात्ताः प्रथमे पिण्डा भवन्त्यप्रतिहताः पाणयः' (आप॰श्रौ॰५.१.५.१०)।** अपात्ताः=गृहीताः।**
- 'स यत्र प्रस्वपिति अस्य लोकस्य सर्वावतो मात्रामपादाय स्वयं निहत्य स्वयं निर्माय स्वेन भासा स्वेन ज्योतिषा प्रस्वपिति' (बृ॰उ॰४.३.९)। **अपादाय=अपच्छिद्या गृहीत्वा (शङ्करः)।**
- 'मृत्पिण्डमपादाय महावीरं करोति' (श॰ब्रा॰१४.१.२.१७)। **उक्तोऽर्थः।**।

### धा
- धा (डुधाञ्-धारणपोषणयोः)।
- 'नेत् प्राणेभ्य आत्मानमपादधानि' (शां॰ब्रा॰१७.७)।** अपवृक्तं वियुक्तं करोमीत्यर्थः।**

### नुद्
- नुद् (णुद-प्रेरणे)।
- 'अभिद्रवार्जुन क्षिप्रं, कुरून्द्रोणादपानुद' (भा॰द्रोण॰१८९.६४)। **अपानुद=दूरे प्रेरय। वियोजयेत्याह। छन्दोवशादेवायमपाङोः सम्प्रयोग इत्यन्तर्वाणयः। अन्यथाऽपमेव केवलं प्रयुञ्जीत।**
- 'पुरन्दरस्य कर्ण त्वं बुद्धिमेतामपानुद' (भा॰वन॰३०१.१५)। **अपाकुर्वित्याह।**
- 'गुरुस्त्रीगमनीयं तु व्रतैरेभिरपानुदेत्' (मनु॰११.१०२)। **गुरुस्त्रीगमननिमित्तं पापमेतैर्व्रतैर्निहरेदित्याह। **

### लम्ब्
- लम्ब् (लबि-अवस्रंसने)।
- 'अथ पश्चात् परिक्रम्य अपालम्बमभिपद्याह' (श॰ब्रा॰३.३.४.१३)।** शकटस्य पश्चाल्लम्बमानं काष्ठमपालम्बः। अपशब्दः पश्चाद्भावमाह। **

### वृ
- वृ (वृञ्-वरणे)।
- 'राधो विश्वा शवसे अपावृतम्' (ऋ॰१.५७.१)। **अपावृतम्=विवृतम्। वेदे वृधातुप्रयोगेऽपशब्द एवान्त्यायाममापद्यते छन्दोवशादिति वेदवाक्कोविदाः।**
- 'आस्यादपावृतात्' (भा॰आदि॰२९.२)।
- 'अहो अपावृतं द्वारमापदां मम वेधसा (कथा॰२१.११८)। **उक्तोऽर्थः।**
- 'स्वतन्त्रोऽपावृतः स्वैरी (अमरः)।
- स ऊर्ध्वस्य रेजयत्यपावृतिमिन्द्रो गव्यस्य वृत्रहा' (ऋ॰८.६६.३)। **अपावृतिः=गुप्तिस्थानम्।**
- 'काश्मीरदेशाय जगाम हृष्टः श्रीशङ्करो द्वारमपावरीतुम्' (श॰दिग्॰१६.५.५८)।
- 'अपावृत्याक्षिपद्वक्त्रे शक्रं कोपसमन्वितः (भा॰उ॰९.५२)। **(मुखं) सम्प्रसार्येत्याह।**
- 'हिरण्मयेन पात्रेण सत्यस्यापिहितं मुखम्। तत्त्वं पूषन्नपावृणु सत्यधर्माय दृष्टये' (ईश॰उ॰१५)। **उक्तोऽर्थः।**
- 'मञ्जूषां तामपावृत्य' (रा॰१.६७.१३)। **अपावृत्य=उद्घाट्य।**

### वृत्
- वृत् (वृतु-वर्तने)।
- 'अप चक्रा अवृत्सत' (शां॰श्रौ॰५.१३.३)। **अपावृत्सत=अपावर्तिषत=पराचीनानि पृथगभूवन्।**
- 'अपावृत्त्य गार्हपत्यात् क्रव्यादाः प्रेत' (अथर्व॰१२.२.३४)। **अपावृत्त्य=प्रतिनिवृत्त्य।**
- 'प्रतिग्रहादपावृत्तः सन्तुष्टो येन केनचित्' (भा॰वन॰८२.१०)। **अपावृत्तः=निवृत्तः, उपरतः।**
- 'तां तु मे सुकृतां बुद्धिं ...। कथं द्रक्ष्याम्यपावृत्तां परैरिव हतां चमूम्' (रा॰२.१२.६४)॥ **अपावृत्ताम्=पराभूतां सतीं निवृत्ताम्।**

### श्रि
- श्रि (श्रिञ्-सेवायाम्)।
- 'परस्परं केचिदापाश्रयन्ते' (रा॰)। **अपाश्रयन्ते=संश्रयन्ते। अत्रापशब्दोऽस्थाने भाति नः। अन्येऽप्येवं पश्यन्ति। परमेष व्यवहारः प्रतिष्ठितो भवति। न च सर्वो व्यवहार उपपत्तिमान् भवति, अनुपपन्नोऽपि कश्चिदस्तीति वस्तुस्थितिः।**
- 'अनपाश्रितोऽन्यत्र' (आप॰ध॰१.६.१७)। **कुड्याद्याश्रितो नासीतेत्यर्थः।**
- 'अपाश्रितार्भकाश्वत्थम्' (भा॰पु॰३.४.८)। **पृष्ठत आश्रितो बालोऽश्वत्थो येन तम्।**
- 'महात्मा सर्वतो दान्तः सर्वत्रैवानपाश्रितः' (भा॰शां॰२७८.१९)। **अनपाश्रितः सङ्गमकुर्वाणः।**
- 'नीचापाश्रयविनिहितैकोपबर्हायां पर्यङ्किकायां निपत्य जोषमास्थात्' (हर्ष॰६)। **अपाश्रयो नाम पर्यङ्कस्योर्ध्वदेशो यं शीर्षं श्रयते।**
- 'कुट्टिमोऽस्त्री निबद्धा भूश्चन्द्रशाला शिरोगृहम्। मत्तालम्बोऽपाश्रयः स्यात् प्रग्रीवो मत्तवारणः॥' (इत्यमरोद्घाटने क्षीरोद्धृतः कोषः)।
- 'अपाश्रयस्तु विद्वद्भिः कथ्यते मत्तवारण' इति हलायुधः।
- 'योऽपाश्रयः पाण्डवानाम्' (भा॰उ॰९०.३४)। **अपाश्रयः शरणम्।**
- 'कर्णे कृतापाश्रयः' (वेणी॰५.१)।** अपाश्रयः=आश्रयः।**
- 'दुर्योधनापाश्रयजातदर्पः' (भा॰वि॰५४.५, कर्ण॰८५.३४)।
- 'तद्भक्तास्तद्गृहा राजंस्तद्बलास्तदपाश्रयाः' (भा॰अनु॰२३.५१)। **अपाश्रयः परलोकगमनसाधनम् इति नीलकण्ठः।**
- 'अपाश्रयो वितानमुल्लोच' इति कोषः।
- 'आहारमनपाश्रित्य शरीरस्येव धारणम्' (भा॰आदि॰२.३७)। **अनपाश्रित्य=अनाश्रित्य।**


## अपाति (अप+अति) 

### इ
- इ (इण्-गतौ)।
- 'पुनर्मृत्युमपात्येति' (गो॰ब्रा॰पूर्व॰१.१५)। **नार्थोऽपेन।**


## अपोद् (अप+उद्) 

### इ
- इ (इण्-गतौ)।
- 'इमान् यवानहिंसन्तो अपोदित' (अथर्व॰६.५०.२)। **अपोदित=अपक्रामत=अपेत।**

### कृष्
- कृष् (कृष-विलेखने)।
- 'मूलानि च प्रान्तानि चापोत्कृष्य' (को॰सू॰१०)। **अपोत्कृष्य=व्याकृत्य=पृथक्कृत्वा।**
- 'यदनो वाह्यं स्यात्पूर्वं तं प्रवहेयुरपवोद्धरेयुः' (आप॰श्रौ॰६.८.२८.४)। **अपोद्धरेयुः=अन्यत्र स्थापयेयुः।**
- 'तदस्मा इदं सर्वमाद्यं करोति ब्राह्मणमेवापोद्धरति, तस्माद् ब्राह्मणोऽनाद्यः' (श॰ब्रा॰५.४.२.३)। **अपोद्धरति=पृथक्करोति=व्यावर्तयति।**
- 'अनपोद्धार्या आहुतयो भवन्ति। स यद्धैतासामपोद्धरेत्' (श॰ब्रा॰११.१.६.३४)। **हविषामनिर्वापोऽपोद्धारः, हविर्दाने प्रमाद इत्यर्थः।**
- 'द्विधा कैश्चित्पदं भिन्नं चतुर्धा पञ्चधाऽपि वा। अोद्धृत्यैव वाक्येभ्यः प्रकृतिप्रत्ययादिवत्' (वा॰प॰३.१.१)। **अपोद्धृत्य=प्रविभज्य। **


## अपनि 

### अस्
- अस् (असु-क्षेपे)।
- 'अपन्यस्तम्' (भा॰शल्य॰५७.९९)। **परावृत्त्य पृष्ठतः कृतेन हस्तेन शत्रोस्ताडनमपन्यस्तमुच्यत इति नीलकण्ठः।**

### धा
- धा (डुधाञ्-धारणपोषणयोः)।
- 'प्रह्लादो ह वै कायाधवो विरोचनं स्वं पुत्रमपन्यधत्त नेदेनं देवा अहनन्निति' (तै॰ब्रा॰१.५.९.१)। अ**पन्यधत्त=अगोपायत्=प्राच्छादयत्।**
- 'अथ ते शिरश्छित्त्वाऽन्यत्रापनिधास्यावः' (श॰ब्रा॰१४.१.१.२३)। **गृहिण्याम इत्याह।**
- 'अप त्वद् यक्ष्मं निदध्मसि' (अथर्व॰८.१.२१)। **अपनिदध्मसि=वारयामः।**
- 'एवमु कृत्स्नमेवाग्निमपनिहितमाधत्ते' (श॰ब्रा॰२.२.१.१५)। **अपनिहितो विसृष्टः।**

### ली
- ली (लीङ्-श्लेषणे)।
- 'तदेवापि देवा अपन्यलयन्त' (श॰ब्रा॰४.१.३.१)। **न्यह्नुवतेत्याह।**


## अपनिर् 

### अय्
- अय् (अय-गतौ)।
- 'पराजितासो अपनिलयन्ताम्' (अथर्व॰४.३१.७)। **अपक्रम्य प्रच्छन्नं वर्तन्ताम् इत्यर्थः।**


## अपपरा 

### इ
- इ (इण्-गतौ)।
- 'अभागः सन्नप परेतो अस्मि' (अथर्व॰४.३२.५)। **अपपरेतः=अपक्रम्य परागतः।**


## अपपर्याङ् (अप+परि+आङ्) 

### वृत्
- वृत् (वृतु-वर्तने)।
- 'नाग्नेरपपर्यावर्तेत' (आप॰श्रौ॰१०.४.१५.४३)। **पार्श्वेन पृष्ठतोऽग्नेः करणम् अपपर्यावर्तनम्।**
- 'नापपर्यावर्तेत गुरोः' (आप॰ध॰१.२.७.२)। **प्रदक्षिणीकृत्यापेयात्, अपसव्यं न पर्यावर्तेत परिक्रामेदित्याह।**


## अपप्र 

### इ
- इ (इण्-गतौ)।
- 'अपास्मात् प्रेयात्' (ऋ॰१०.११७.४)। **अस्मादपृणतः सख्युरपेयादर्थी। तत्सन्निधिं सन्त्यज्यान्यत्र गच्छेदित्याह।**
- 'तेऽसदमूषिवांसोऽपप्रयन्ति' (श॰ब्रा॰१२.४.४.७)। **दूरं प्रस्थिता भवन्तीत्यर्थः।**
- 'विश्वे देवा अग्निहोत्रं जुह्वतो गृहानागच्छन्ति स यस्यानुद्धृतमागच्छन्ति तस्माद् देवा अपप्रयन्ति' (श॰ब्रा॰२.३.१.७)। **अपहाय प्रतिष्ठन्त इत्याह।**

### जन्
- जन् (जनी-प्रादुर्भावे)।
- 'स्त्रीणामपप्रजातानाम्' (सुश्रुते उत्तर॰३९.७४)। **अपप्रजाता=अवतोका।**


## अपव्याङ् (अप+वि+आङ्) 

### हृ
- हृ (हृञ्-हरणे)।
- 'अनपव्याहरन्तः प्रचरन्ति' (आप॰श्रौ॰२.५.१६.१)। **मन्त्रादन्यस्य वचनमपव्याहारः। तमवदानादिप्रदानान्तं न ब्रूयुः प्रचरितारः।**


## सम् 

### अज्
- अज् (अज-गतिक्षेपणयोः)।
- 'क्षामेव नः समजतं रजांसि' (ऋ॰२.३९.७)। **(हे अश्विनौ) समजतम् युगपत् प्रेरयतम्।**
- 'समाजमिव तच्चित्रं प्रेक्षमाणा महारथाः' (भा॰द्रोण॰१३२.३४)। **समाज इह रङ्गः। समजन्ति सङ्गच्छन्ते लोका अत्रेति। अधिकरणे घञ्। अन्यत्र समाजो ब्राह्मणादीनां समवायः, इह समवायिनामाश्रयविशेषो नाट्यशाला।**

### अञ्च्
- अञ्च् (अञ्चु-गतिपूजनयोः)।
- 'पशुरङ्गानि सं चाञ्चति प्र च सारयति' (श॰ब्रा॰८.१.४.७)। **समञ्चति सङ्कोचयति।**
- 'अथातः समञ्चनप्रसारणस्यैव (श॰ब्रा॰८.१.४.७)। **समञ्चनम्=सङ्कोचनम्।**
- 'समक्नौ शकुनेः पादौ' (८.२.४८ सूत्रे वृत्तावुदाहरणम्)।
- 'अङ्गुलीः समच्य' (श॰ब्रा॰३.३.२.१४ इत्यत्र भाष्ये)। **अङ्गुलीः समम् आभुज्येत्याह।**

### अञ्ज्
- अञ्ज् (अञ्जू-व्यक्तिम्रक्षणकान्तिगतिषु)।
- 'अञ्जते व्यञ्जते समजते' (अथर्व॰१८.३.१८)।** समञ्जते=समञ्जन्ति सम्यग् अञ्जन्ति।**
- 'देवान्यजन्तावृतुथा समञ्जतः' (ऋ॰२.३.७)।
- 'समजन्तु विश्वेदेवाः समापो हृदयानि नौ' (ऋ॰१०.८५.४७)। **समञ्जन्तु=संयुञ्जन्तु =सम्पृञ्चन्तु।**
- 'अस्मा इदु सप्तिमिव श्रवस्येन्द्रायार्कं जुह्वा समञ्जे' (ऋ॰१.६१.५, अथर्व॰२०.३५.५)। **समञ्जे=सङ्गतं करोमि।**

### अच्
- अत् (अत-सातत्यगमने)।
- 'अयमु ते समतसि कपोत इव गर्भधिम्' (ऋ॰१.३०.४)।** समतसि=सङ्गच्छसि।**

### अद्
- अद् (अद-भक्षणे)।
- 'समदन्त्यामिषं गाः' (भट्टि॰१८.१२)। **समं भक्षयन्ति, साकमभ्यवहरन्तीत्याह। **

### अन्
- अन् (अन-प्राणने)।
- 'अद्या ममार स ह्यः समान' (ऋ॰१०.५५.५)। **समानेत्यनितेः समुपसृष्टस्य लिटि प्रथमैकवचने रूपम्। जिजीव, जीवितं लेभे श्वसनमापेत्यर्थः। **

### अम्
- अम् (अम-गत्यादिषु, आदिशब्देन शब्दसम्भक्त्योर्ग्रहः)।
- 'एतद्ध देवा भूयः समामिरे तथो एवैतत् सममन्त' (श॰ब्रा॰३.४.२.१३)। **सममन्त=ऐकमत्यमानशिर इत्यर्थः।**

### अय्
- अय् (अय-गतौ)।
- 'यत्रा नरः समयन्ते कृतध्वजो यस्मिन्नाजा भवति किं चन प्रियम्' (ऋ॰७.८३.२)। **समयन्ते=सङ्गच्छन्ते (युयुत्सया)।**
- 'यज्ञस्य विद्वान् समये न धीरः' (अथर्व॰२.३५.३)।** समयन्ते सङ्गच्छन्ते योद्धारोऽत्रेति समयः सङ्ग्रामः। **

### अर्थ्
- अर्थ् (अर्थ-उपयाच्ञायाम्)।
- 'अस्मभ्यं तद्वसो दानाय राधः समर्थयस्व' (ऋ॰२.१३.१३)। **समर्थयस्व=कल्पयस्व=घटय।**
- 'यदीये सम्प्रहारेऽस्मिन् वीरपानं समर्थ्यताम्' (रा॰४.९.७२)।
- 'द्विषेतां समभिक्रुद्धावेतदेकं समर्थयेः' (भा॰आश्व॰७.२०)। **समर्थयेः=चिन्तयेः।**
- 'अपत्योत्पादने यत्नमापदि समर्थय (भा॰आदि॰१२०.२७)। **उक्तोऽर्थः।**
- 'असिस्तव तपःस्थस्य न समर्थयते शमम्' (कि॰११.१७)। **समर्थयते=सम्भावयति।**
- 'अनुपयुक्तमिवात्मानं समर्थये' (शा॰)। **मन्ये इत्यर्थः।**
- 'उभयमप्यपरितोषं समर्थये' (=मन्ये)।
- 'स्वजनेभ्यः सूतविनाशकारणं श्रुत्वा तथैव समर्थितवान्' (पञ्चत॰)। **तत्तथैवेत्यभ्युपगतवान् इत्यर्थः।**
- 'मम वृत्तं च शीलं च तेन सर्वं समर्थितम्' (रा॰६.१०१.१७)। **समर्थितं विमृष्टम्, साध्वालोचितम्।**
- 'यथा मन्त्रिभिः सह समर्थितं तथा परिणमति' (स्वप्न॰१)। **समर्थितम्=मन्त्रितम्।**
- 'कामचारश्च वतिनिर्देशे समर्थयितुम्' (१.१.५६ सूत्रे भाष्ये)। **समर्थयितुम्=कल्पयितुम्।**
- 'तेन हि समर्थयितुमिच्छामि' (पञ्चत॰१)।
- 'समर्थनासु सर्वासु हितं च प्रियमेव च' (भा॰वि॰४.२४)। **समर्थनासु कार्याकार्यपरीक्षासु।**
- 'समर्थनां मे पृष्टा त्वं प्रयच्छ शुचिलापिनि' (हरि॰२.९२.४३)। **समर्थनाम्=कार्यघटनोपायम्।**
- 'रात्रौ भवत्येषा नित्यमेव समर्थना' (भा॰द्रोण॰१८२.२०)। **समर्थना=चिन्ता।**
- किं समर्थं जनस्यास्य (रा॰)। **समर्थं युक्तम्।**
- 'समर्थः पदविधिः' (पा॰२.१.१)। **समर्थः सङ्गतः संसृष्टः।**
- 'किं मे जीवितसामर्थ्यं प्रवेक्ष्यामि हुताशनम् (रा॰२.७७.१७)। **सामर्थ्यम्=साफल्यम्।**

### अश्
- अश् (अशु-व्याप्तौ सङ्घाते च)
- 'समश्नुते मे लघिमानमात्मा' (रघु॰१३.३७)।** समश्नुते=प्राप्नोति।**
- '...पृच्छ्यमाना सखीयते। सं धीतमश्नुतं नरा...' (ऋ॰८.४०.३)॥ **इतोऽभिमुखमागच्छतम् इत्याह।**



### अस्
- अस् (असु-क्षेपे)।
- 'मह्यं त्वा मित्रावरुणौ मह्यं देवी सरस्वती। मह्यं मध्यं भूम्या उभावन्तौ समस्यताम्' (अथर्व॰६.८९.३)। **समस्यताम्=संयुनक्तु। सम्पूर्वादस्यतेर्लोटि प्रथमैकवचने रूपम्। अस्यत्यूह्योर्वा वचनमित्यात्मनेपदम्। त्वेति जायामाह।**
- 'तं (रज्जुं) सप्तधा समस्यति' (श॰ब्रा॰१०.२.३.८)। **सप्त समप्रविभागान् कृत्वा संयोजयति।**
- 'तस्मात्पुमानूरू समस्यति' (ऐ॰ब्रा॰२.३५)। **पुमान् शयान उपरि स्वावूरू श्लेषयति इति षड्गुरुशिष्यः।**
- 'प्रेदं ब्रह्म प्रेदं क्षत्रम् इत्येते एव समस्येद् ब्रह्मक्षत्रयोः संश्रित्यै' (ऐ॰ब्रा॰३.११)। **समस्येत्=मेलयेत्।**
- 'न निविदः पदे समस्येत्' (ऐ॰ब्रा॰३.११)। **समासोऽनवसायोच्चारणमिति षड्गुरुशिष्यः।**
- 'समस्यन्तौ चापि शराननेकान्' (भा॰कर्ण॰९०.८)। **क्षिपन्तावित्यर्थः।**
- 'तत्र तत्र समासेन' (हरि॰१.१.१४)।
- 'उल्काविद्युत्समासे विरात्रम्' (व॰ध॰१३.९) **समासः=सन्निपातः।**
- 'अनसूयासमस्यामप्यङ्गरागस्य चार्पणम्' (रा॰१.३.१८)। **समस्या=सङ्गतिः।**

### आप्

–आप् (आप्लृ-व्याप्तौ)।
- 'तं समाप्नोति जूतिभिः' (अथर्व॰१३.२.१५)। **समाप्नोति=आसादयति।**
- 'तत्र लोकान्त्समाप्नोति ये दिव्या ये च पार्थिवाः' (अथर्व॰९.५.१५)।
- 'अप्रयच्छन् समाप्नोति भ्रूणहत्यामृतावृतौ' (याज्ञ॰१.६४)। **उक्तोऽर्थः।**
- 'यस्माल्लोकात्परमेष्ठी समाप' (अथर्व॰१२.३.४५)। **सम्यगाप्तवान्।**
- 'न हि दुःखं समाप्नोषि सैरन्ध्री यदुपाश्नुते' (भा॰वि॰२४.२२)।
- 'तां परित्यज्य सद्यो वा विघातं न समाप्नुयाः' (अवदा॰जा॰१३.२७)। **समाप्नुयाः=प्राप्नुयाः।**
- 'देयं चौरहृतं द्रव्यं राज्ञा जानपदाय तु। अददद्धि समवाप्नोति किल्बिषं यस्य तस्य तत्' (याज्ञ॰२.३६)॥ **उक्तोऽर्थः।**
- सर्वं समाप्नोषि ततोऽसि सर्वः' (गीता)। **समाप्नोषि=व्याप्नोषि।**
- 'यदि मे वक्ष्यति समाप्स्यामि' (श॰ब्रा॰११.८.४.२)। **समाप्स्यामि=आप्तकामः समृद्धमनोरथो भविष्यामि।**
- 'अहरहर्दद्यादोदपात्रात्तथैतं मनुष्ययज्ञं समाप्नोति' (श॰ब्रा॰११.५.६.२)। **समाप्नोति=समाप्तिं नयति।**
- 'ज्वलितां वा सूर्मिं परिष्वज्य समाप्नुयात्' (आप॰ध॰१.२५.२)। **समाप्नुयात्=म्रियेत।**
- 'सैनं स्वर्गं लोकं समापयति' (श॰ब्रा॰२.३.३.१६)। **प्रापयतीत्याह।**
- 'नखैस्तुदन्तो दशनैर्दशन्तस्तलैश्च पादैश्च समापयन्तः। मदात्कपिं ते कपयः...' (रा॰५.६१.२४)॥ **समापयन्तो मृतकल्पं कुर्वन्तः।**
- 'स च राजा नरश्रेष्ठ यज्ञस्य समाप्तवान्। फलं बहुगुणं राम...' (रा॰१.६२.२७)। **समाप्तवान्=सम्यगाप्तवान्।**
- 'ईजे च क्रतुभिः पुण्यैः समाप्तवरदक्षिणैः' (भा॰द्रोण॰७१.१०)।
- 'ईजे क्रतुशतैः पुण्यैः समाप्तवरदक्षिणः' (हरि॰१.४१.५४)। **उभयत्र समाप्तशब्दः पर्याप्तवचनः।**
- 'राद्धिः प्राप्तिः समाप्तिः' (अथर्व॰११.९.२२)।** समाप्तिः सम्यगाप्तिः।**
- 'एतस्य लोकस्य समाप्तये' (गो॰ब्रा॰पूर्व॰२.२४)। **समाप्तये=प्राप्तये।**
- 'ओदनेन यज्ञवचः सर्वे लोकाः समाप्याः' (अथर्व॰११.३.१९)। **यज्ञवचः=यज्ञेनोच्यमानाः। समाप्याः=प्राप्याः।**

### आस्
- आस् (आस-उपवेशने)।
- 'यत्रा नरः समासते सुजाताः' (ऋ॰७.१.४)। **समासते=सह आसते।**
- 'इमे च ते सूर्यसमानवर्चसः समासते वृत्रहणः क्रतुं यथा' (भा॰आदि॰५५.८)। **उक्तोऽर्थः।**
- 'प्रत्युवाच समासीनं वसिष्ठम्' (रा॰२.१११.८)। **समासीनम्=आसीनम्। सम्शब्दोऽकिञ्चित्करः।**
- 'ते ह वैश्वानरे समासत। तेषां न समियाय' (श॰ब्रा॰१०.६.१.१)। **वैश्वानर इति वैश्वानरविषये विचारणां प्रवर्तयितुं समासीना न च तत्र निश्चयं गता इत्यर्थः।**
- 'सत्यं सन्तः समासते' (भा॰शां॰१९३.१२)।** आसादयन्तीत्याह।**
- 'मत्समो यदि सङ्ग्रामे शरासनधरः क्वचित्। विद्यते तं समाचक्ष्व यः समासीत मां मृधे' (भा॰आश्व॰२९.६)। **समासीत=मदभिमुखं तिष्ठेत्, मया विगृह्णीयात्।**
- 'एकैकशश्चौघबलानिमान् पुरुषसत्तमान्। कोऽन्यः समासेत (=समासीत) कालान्तकयमादृते' (भा॰वन॰३१३.२७)॥ **उक्तोऽर्थः।**
- 'कस्तान् युधि समासीत जरामरणवान्नरः' (भा॰वन॰१०.२७)। **विरुन्धीत विगृह्णीतेत्याह।**
- 'न नागा न च गन्धर्वाः... तव राम रणे शक्ताः शरवेगं समासितुम्' (रा॰५.३६.५०)। **समासितुम्=प्रतिग्रहीतुम्=रोद्धुम्।**
- 'यूयं सर्वे सुरसमा येन युद्धे समासिताः' (भा॰स्वर्गा॰१.१४)। **समासिताः=समासन्नाः=कृतसमागमाः।**
- 'त्रिदशाऽपि समुद्युक्ता नालं भीमं समासितुम्' (भा॰भीष्म॰११७.२९)। **समासितुम्=अभिमुखे स्थातुम्। तं पर्यवस्थातुं वा।**

### इ
- इ (इण्-गतौ)।
- 'त्वष्टा दुहित्रे वहतुं कृणोतीदं विश्वं भुवनं समेति' (ऋ॰१०.१७.१)। **समेति=समवैति=संवर्तते=एकीभवति। रघुराप्तैः समियाय योगिभिः। समियाय=सञ्जग्मे।**
- 'ते ह वैश्वानरे समासत तेषां ह वैश्वानरे न समियाय' (श॰ब्रा॰१०.६.१.१)। **न समियाय निश्चयो न बभूव। ते तत्र व्यवसितिं न लेभिरे।**
- 'पार्थाः समेष्यन्त्यथ याज्ञसेन्या' (भा॰वन॰२६९.१६)। **सम्मेलिष्यन्तीत्याह।**
- 'नाहं त्वया समेष्यामि वृत्तो हेतुः समागमे' (भा॰शां॰१३८.१७२)। **समेष्यामि=उपैष्यामि=उपसर्प्स्यामि, त्वया सङ्गन्ताहे।**
- 'यथा कृतायविजितायाधरेऽयाः संयन्ति' (छां॰उ॰४.१.४)। **संयन्ति=सङ्गच्छन्ते=अन्तर्भवन्ति=मान्ति।**

'यद्ध क्षुमन्तः शवसा समायन्' (ऋ॰१०.३१.५)। **समायन्=समागच्छन्=सम्प्राप्ताः।**

**-**'ततः सुमन्त्रेण गुहेन चैव समीयतू राजसुतावरण्ये' (रा॰२.९९.४१)। **समीयतुः=सञ्जग्माते=सङ्गतौ।**
- 'परं समगात्स्वधाम' (भा॰पु॰९.२४.६६)।
- ऐश्वरं समगात्पदम्' (भा॰पु॰४.३१.२७)। **उभयत्र प्रापदित्यर्थः।**
- 'तस्मिन्निदं सं च वि चैति सर्वम्' (वा॰सं॰३२.८)। **समेति=अभिसंविशति=अप्येति।**
- 'काममङ्गानि मे सीते दुनोत् मकरध्वजः। न त्वामकामां सुश्रोणि समेष्ये' (भा॰वन॰२८१.२७)। **त्वया मिथुनीभविष्यामि, त्वां संवेक्ष्यामि, त्वयि व्यवायी भविष्यामीत्याह। समेष्य इत्यत्रात्मनेपदमार्षम्।**
- 'तौ मिथुनं समन्ताम्' (श॰ब्रा॰१४.४.३.१९)। **मिथुनीभावमगच्छताम्।**
- 'मार्जारा द्वीपिभिः सार्धं शुकराश्च श्वभिः सह। किन्नर्यो राक्षसैश्चैव समीयुर्मानुषैः सह' (रा॰६.११.४०)॥ **उक्तोऽर्थः।**
- 'यावतीभिश्च समियात्तावत्यो गर्भमाप्नुयुः (का॰सं॰कल्प॰लशुन॰श्लो॰२४)। **समियात्=सङ्गच्छेत, मैथुन्यमाचरेत्।**
- 'महित्वेभिर्यतमानौ समीयतुः' (ऋ॰१०.११३.७)। **समीयतुः=सङ्ग्रामयाञ्चक्राते। सम्पूर्वस्येणो योधनमर्थः समित्समितिशब्दयोस्तदर्थस्य दर्शनात्। आह चामरः- समित्याजिसमिद्युधः।**
- 'समीयतू रणे यत्तौ तावुभौ पुरुषर्षभौ' (भा॰भीष्म॰१०२.१)। **उक्तोऽर्थः।**
- 'कम्बोजैर्हि समेष्यामि तीक्ष्णैराशीविषोपमैः' (भा॰द्रोण॰११२.४८)।
- 'यान् समेष्यामि समरे न तु कुन्तीसुतान्नृप' (भा॰उ॰१७२.२१)। **इहैतिः सोपसर्गकः सकर्मकः।**
- 'सिकता इव संयन्ति रश्मिभिः समुदीरिताः' (तै॰आ॰१.२७.५)। **संयन्ति सम्पृक्ता भवन्ति, एकीभवन्तीत्यर्थः।**
- 'यं क्रन्दसी संयती विह्वयेते' (ऋ॰२.१२.८)। **संयती=सङ्गच्छमाने युयुत्सया समवयत्यौ देवमनुष्यसेने। विह्वयेते विविधं ह्वयेते।**
- 'समीयतुस्तदाऽन्योन्यं परस्परवधैषिणौ' (भा॰शल्य॰१४.२३)। **समीयतुः=युयुधाते।**
- 'अन्यत्र वधकालात्ते सदृशेन समीयुषः' (भा॰शां॰३.३१)। **समीयुषः=युध्यमानस्य। समिणः क्वसौ रूपम्।**

### इङ्ग्
- इङ्ग् (इगि-गतौ)।
- 'यथा वातः पुष्करिणीं समिङ्गयति सर्वतः। एवा ते गर्भ एजतु' (ऋ॰५.७८.७)। **समिङ्गयति=मन्दमन्दं नुदति।**

### ईक्ष्
- ईक्ष् (ईक्ष-दर्शने)।
- 'मित्रस्याहं चक्षुषा सर्वाणि भूतानि समीक्षे' (वा॰सं॰३६.१८)। **इह सम्शब्दोऽर्थे विशेषं न करोति।**
- 'तव सुहृत्... तव मार्गं समीक्षमाणस्तिष्ठति' (पञ्चत॰)। **प्रतीक्षमाण इत्याह।**
- 'समीक्षध्वं महारण्ये देशम्... यत्रेमाः शरदः सुखं प्रतिवसेमहि' (भा॰)। **समीक्षध्वम्=अन्विष्यत, मृगयध्वम्।**
- 'भोजयन्ति किल श्राद्धे केचित्स्वानेव बान्धवान्। ततः पश्चात् समीक्षन्ते कृतकार्यान् द्विजर्षभान्' (रा॰२.६१.१२)॥ **समीक्षन्ते=विचारयन्ति भोजयितुम्।**
- 'न त्वां समीक्षते पार्थो नापि राजा युधिष्ठिरः' (भा॰उ॰१६२.६३)।** समीक्षते=गणयति।**
- 'स हि राजगुणैर्युक्तो युवराजः समीक्षितः' (रा॰२.४५.९)। **समीक्षितः=निश्चितः।**
- 'अभिषेकं न जानामि योऽभूद्राज्ञः समीक्षितः (रा॰२.७५.३)।** समीक्षितः=चिन्तितः।**
- 'समीक्षा यादृशी ह्यस्य पाण्डवान् प्रति भारत' (भा॰वन॰८.८)। **समीक्षा विचारपूर्विका बुद्धिः।**
- 'तत्रापराणि दारूणि संसृज्यन्ते परस्परम्। तृणकाष्ठकरीषाणि कदाचिन्न समीक्षया' (भा॰शां॰२६२.२३)॥ **उक्तोऽर्थः।**
- 'यदि त्वरेत गुरोः समीक्षायां स्वाध्यायमधीत्य कामं गच्छेत्' (आप॰ध॰२.५.३)। **समीक्षायां सन्दर्शने। गुरुचक्षुर्विषयमनतिक्रम्य स्थितः सन्नित्याह।**
- 'रत्नावतंसाः कुलटाः समीक्ष्य किमार्यनार्यः कुलटा भवन्ति' (सुभाषितम्)। **समीक्ष्य=दृष्ट्वा।**
- 'समीक्ष्य कामात् सुग्रीवं मन्दं धर्मार्थसङ्ग्रहे' (रा॰४.२८.१)। **समीक्ष्य=उपलभ्य=विज्ञाय।**
- 'एवमार्य समीक्ष्य त्वं प्रीतो भवितुमर्हसि' (रा॰५.७३.६१)। **समीक्ष्य=परीक्ष्य=विमृश्य।**
- 'उचितमेवैतन्ममासमीक्ष्यकारिणः' (हित॰)। **असमीक्ष्यकारी=अविमृश्यकारी। कार्याकार्ये इष्टानिष्टे अगणयित्वा यः प्रवर्तते स एवमुच्यते। समीक्ष्यं साङ्ख्यं भवति**
- तथा च माघे प्रयोगः- 'फलभाजि समीक्ष्योक्ते बुद्धेर्भोग इवात्मनि' (५.५९)।

### ईर्
- ईर् (ईर-गतौ)।
- 'ते होचुर्देवाः। म्लानोऽयं पिता मयोभूः। पुनरिमं समीर्योत्थापयामेति' (गो॰ब्रा॰उ॰४.१२)। **समीर्य=वीजयित्वा।**

### उक्ष्
- उक्ष् (उक्ष=सेचने)। 'समौक्षत गुडाकेशं शैलं नीलमिवाम्बुदः। अग्रहस्तप्रमुक्तेन शीकरेण स नागराट्' (भा॰आश्व॰७६.७)। **समौक्षत=समौक्षत्=अभ्यषिञ्चत्।**
- 'समुक्षितं सुतं सोमम्' (ऋ॰३.६०.५)। **उक्तोऽर्थः। **

### उच्
- उच् (उच-समवाये)।
- 'उत यासि सवितस्त्रीणि रोचनोत सूर्यस्य रश्मिभिः समुच्यसि' (ऋ॰५.८१.४)। **समुच्यसि=सङ्गच्छसे।**
- 'समन्धसा मदेषु वा उवोच' (इन्द्रः) (ऋ॰७.२०.४)।** इन्द्रो मदेषु मदनिमित्तेष्वन्धसा सोमलक्षणेनान्नेन समुवोच समवैति, समवायं सङ्गतिं कामयत इत्याह।**

### उब्ज्
- उब्ज् (उब्ज-आर्जवे)।
- 'वरुणेन समुब्जितां मित्रः प्रातर्व्युब्जतु' (अथर्व॰९.३.१८)। **व्युब्जतु=अपावृणोतु॥**

### उष्
- उष् (उष-दाहे)।
- 'तदुभयतोऽग्निशिखे समोषन्त्यौ तिष्ठतः' (श॰ब्रा॰१.९.३.२)। **समोषन्त्यौ ज्वलन्त्यौ। ओषतिरिहाकर्मकः।**

### ऊह्
- ऊह् (ऊह-वितर्के)।
- 'यद्गव्यन्ता द्वा जना स्वर्यन्ता समूहसि' (ऋ॰१.१३१.३)। **यतस्तपः ससूहसि। उभयत्र समानयसि सङ्गमयसीत्यर्थः। तपः समूहसीति तपः संहतं करोषीति वरीयो व्याख्यानम्।**
- 'समूहन्त्यग्न्यगारमुपलिम्पन्त्यायतनानि' (आप॰श्रौ॰१.२.६.१०)। **समूहन्ति सम्मृजन्ति। समूहनी सम्मार्जनी भवति।**

'पूषन्नेकर्षे यम सूर्य प्राजापत्य व्यूह रश्मीन् समूह तेजः' (ईश॰उ॰१६)। **समूह=एकीकुरु=संहतं कुरु।**

**-**'वर्णश्रवेऽनिले रात्रौ दिवा पांसु समूहने' (मनु॰४.१०२)। **पांसुसमूहनेऽनिले=धूलिपटलोत्सारणसमर्थे वायौ।**
- 'समुह्य स्वां महामानी तदानीमेव येदिलः। पृतनां प्रेषयामास...' (शि॰भा॰८.३५)॥ **समुह्य=सन्निपात्य।**

'समिद्धमग्निं पाणिना परिसमहेन्न समूहिन्या' (आप॰ध॰१.४.१८)।** समूहिनी=सम्मार्जनी।**

###** **ऋ
- ऋ (ऋ-गतिप्रापणयोः)।
- 'तेन मा समरामहि' (अथर्व॰११.२.७)।
- 'मा त्वया समरामहि' (अथर्व॰११.२.२०)। **तेन त्वया वा मा सङ्गस्महीत्याह।** **अर्तेर्लुङि रूपम्।**
- 'ऋतस्य योना समरन्त नाभयः' (ऋ॰१.७३.१)।
- 'समारन्त ममाभीष्टाः सङ्कल्पास्त्वय्युपागते' (भट्टि॰८.१६)। उक्तोऽर्थः। '
- दभ्रेभिश्चित्समृता हंसि भूयसः' (ऋ॰१.३१.६)।** समृता=समृते=सङ्गते।**
- 'दिवः स्कम्भः समृतः पाति नाकम्' (ऋ॰४.१३.५)।
- 'समर्पयेन्द्र महता वधेन' (अथर्व॰६.६६.१)। **समर्पय=संयोजय=प्रहर=क्षिणु=विध्य।**
- 'इदं धनुर्लक्ष्यमिमे च बाणाः शृण्वन्तु मे भूपतयः समेताः। छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः' (भा॰आदि॰१८५.३५)॥ **समर्पयध्वम्=विध्यत।**
- 'अपरे दन्तवेष्टेषु कुम्भेषु च कटेषु च। शरैः समर्पिता नागाः ... ...' (भा॰द्रोण॰९०.१९)॥ **उक्तोऽर्थः।**
- 'स चिन्तयानो वैदेहीं कामबाणसमर्पितः' (रा॰३.५५.२)। **पञ्ज शरशराहत इत्याह।**
- 'देव इव सविता सत्यधर्मेन्द्रो न तस्थौ समरे पथीनाम्' (वा॰सं॰१२.६६)। **समरे पथीनाम्=पथिवतां (पथिकानां) सङ्गमस्थाने। **

###** **ऋच्छ्
- ऋच्छ् (ऋच्छ-गतीन्द्रियप्रलयमूर्त्तिभावेषु)।
- 'तस्मादनभिरूपाभिर्वारिभिर्मा त्वं समर्च्छसि'(=समृच्छसि) (भा॰उ॰७६.४)। **विध्यसीत्यर्थः।**
- 'समार्छन्मामका युद्धे कथं सञ्जय शंस मे। भरद्वाजं जिघांसन्तो सव्यसाचिवृकोदरौ' (भा॰द्रोण॰१८३.१७)॥ **समार्छन्=समासादयन्=अभिमुखमयुः। ताभ्यां सङ्गता अभूवन्नित्यर्थः।**
- 'वायुना हीदं यतमन्तरिक्षं न समृच्छति' (ऐ॰ब्रा॰२.४१)। **न समृच्छति न प्रलीयते न शीर्यत इति षड्गुरुशिष्यभट्टभास्करौ। यतं बद्धम्। यमेर्निष्ठा।**

**-**'वज्रौ ह समृच्छेयातां तवोह वज्रौ न समृच्छेते' (श॰ब्रा॰१.२.५.२०)।

###** **ऋध्
- ऋध् (ऋधु-वृद्धौ)।
- 'समिद्धहोमेन ह्येव समृद्धा आहुतयः' (श॰ब्रा॰१.५.३.७)। **समृद्धा सम्पन्नाः सम्यङ्निरुप्ता निरूढा (भवन्ति)।**
- 'असमृद्धेन कामेन' (रा॰२.९२.१६)। **असमृद्धः=अपूर्णः=असिद्धः।**
- 'देवान् कुर्युरदेवांश्च कः क्षिण्वंस्तान् (ब्राह्मणान्) समृध्नुयात्' (मनु॰९.३१५)। **समृद्धिं प्राप्नुयादित्याह।**
- 'अन्तःपुरसमृद्धं च क्रोशन्तं (राजानम्) पर्यदेवयन्' (रा॰२.४०.३८)। **अन्तःपुरसमृद्धमन्तःपुरसहितमिति यावत्।**

###** **ऋष्
- ऋष् (ऋषी-गतौ)।
- 'उभावन्तौ समर्षसि वत्सः सम्मातराविव' (अथर्व॰१३.२.१३)। **समर्षसि=योजयसि॥ सम्मातरौ=पुण्यात्मानौ मातरौ।**
- 'मर्य इव युवतिभिः समर्षति (ऋ॰९.८७.१६)। **समर्षति=सङ्गच्छते=सहचरो भवति।**

###** **कथ्
- कथ् (कथ-वाक्यप्रबन्धे)।
- 'त्वया सङ्कथ्यमानेन महिम्ना सात्वतां पते। नातितृप्यति मे चित्तम् ....' (भा॰पु॰८.५.१३)॥ **सङ्कथ्यमानेन=सङ्कीर्त्यमानेन=उपवर्ण्यमानेन=अभिष्टूयमानेन।**
- 'एवं सङ्कथिते कृत्स्ने मोक्षधर्मे' (भा॰सभा॰२२.३३)। **सङ्कथिते=प्रोक्ते=निरुक्ते=व्याख्याते=उपविष्टे।**

###** **कम्प्
- कम्प् (कपि-चलने)।
- 'अमर्षात्स्फुरमाणौष्ठः समकम्पत राक्षसः' (रा॰३.५७.२६)। **समकम्पत=बाढमकम्पत प्रावेपत।**
- 'अतिष्ठद् भ्रूणहा कोट्यां वार्धुषिः समकम्पत' (व॰ध॰२.४२)।

###** **कल्
- कल् (कल-गतौ सङ्ख्याने च)।
- 'तरुच्छिद्रप्रोतान् (शशिनः करान्) बिसमिति करी सङ्कलयति' (सुभा॰)। **सङ्कलयति=गृह्णाति। जानाति।**
- 'पत्तीन् सर्वान् अतिबलान् योत्स्यमानानवस्थितान्। एकः सङ्कालयिष्यामि वज्रपाणिरिवासुरान्' (भा॰वि॰६१.३०)॥ **विद्रावयिष्यामीत्याह।**
- 'गां दोग्ध्रीं समकालयन्' (हरि॰१.२१.२७)। **समकालयन्=वनमनयन्।**

**-**'सङ्कलयति कालयति वा भूतानीति कालः' (सुश्रुते सूत्र॰६.२)। **सङ्कलयति=सङ्गृह्णाति।**
- 'न तु सङ्कालनं राज्ञो विना पुत्रेण मन्त्रिणः' (रा॰२.६६.१५)। **सङ्कालनं प्रेतनिर्हारम्।**
- सङ्गूढः स्यात्सङ्कलितः (अमरः)। **पिण्डीकृत इत्याह।**

###** **कस्
- कस् (कस-गतौ)।
- 'सङ्कसुको विसंस्थुलो भवति दुर्वृत्तो वा।'
- सङ्कसुकोऽस्थिर इत्यमरः। **श्मशानाग्निरपि सङ्कसुक उच्यते।**

###** **काल्
- काल् (काल-क्षेपे)।
- 'यथा पशूनां सङ्घातं यष्ट्या पालः प्रकालयेत्। तथा भीमो गजानीकं गदया समकालयत्' (भा॰भीष्म॰६२.६३)॥ **समकालयत्=अक्षिपत्=प्राजत्।**

###** **काश्
- काश् (काशृ-दीप्तौ)।
- 'ता वेपथुपरीताश्च राज्ञः प्राणेषु शङ्किताः। प्रतिस्रोतस्तृणाग्राणां सदृशं सञ्चकाशिरे' (रा॰२.६५.१४)॥ **सञ्चकाशिरे=प्रतिबभुः।**

**-**'असभ्याः सभ्यसङ्काशाः सभ्याश्चासभ्यदर्शनाः' (भा॰शां॰१११.६५)। **सभ्यसङ्काशाः=सभ्यसन्निभाः=सभ्यसदृशाः।**

###** **कित्
- कित् (कित-निवासे रोगापनयने च)।
- 'सङ्केतो गृह्यते जातौ गुणद्रव्यक्रियासु च' (सा॰द॰)। **सङ्कतो रूढिः। सङ्केतः कामिनोनिश्चितपूर्वं सङ्गमस्थानम्।**
- 'नामसमेतं कृतसङ्केतं वादयते मृदुवेणुम्' (गीत॰५)।
- कान्तार्थिनी तु या याति सङ्केतं साभिसारिका (अमरः)।

###** **कुच्
- कुच् (कुच-सङ्कोचने)।
- 'न मे मनः सङ्कुचति प्रदानात्' (अवदा॰श्रेष्ठि॰१२)। **प्रदाने न विचारयति।**
- 'प्रत्यङ् जनान् सञ्चुकोचान्तकाले' (नि॰१.१५.७)।** सङ्कोचयतीति दुर्गः।**
- 'न श्रुतेन न दानेन न सान्त्वेन न चेज्यया। त्वयेयं पृथिवी लब्धा न सङ्कोचेन चाप्युत' (भा॰शां॰१४.१८)॥
- सङ्कोचो याञ्चेति नील॰।
- 'न हि सङ्कुचितः पन्था येन वाली हतो गतः। समये तिष्ठ सुग्रीव मा वालिपथमन्वगाः' (रा॰४.३०.२०)॥ **सङ्कुचितः=संवृतः=निरुद्धः।**
- 'सङ्कुचितव्रणता '(सुश्रुते १.३६.२)। **क्षतस्य तनूभाव इत्याह।**

###** **कुल्
- कुल् (कुल-संस्त्याने बन्धुषु च)।
- **संस्त्यानं सङ्घातः। बन्धुशब्देन बन्धुव्यापारो लक्ष्यते।**
- 'अन्योन्यप्रतिघातसङ्कूलचलत्कल्लोलकोलाहलैः' (उत्तर॰२.३०)। **सङ्कुलमक्रमं यथा स्यात्तथा।**
- 'महतः पौरजनस्य सङ्कुलेन विघटितायां तस्यामागतोऽस्मि' (मालती॰१)। **सङ्कुलम्=सम्मर्दः=अोघः=जननिकायः।**
- अथ सङ्कुलविलष्टे परस्परपराहते (अमरः)। **यावज्जीवमहं मौनी ब्रह्मचारी च मे पितेत्यादि सङ्कुलं वचः। **

###** **कृ
- कृ (डुकृञ्-करणे)।
- 'समिन्द्र गोभिर्मधुमन्तमक्रन्' (ऋ॰३.३५.८)। **समक्रन्=समकुर्वन्=समयुञ्जन्।** **भूषणाद्यर्थाभावात्सुडागमो न कृतः।**
- 'इषुं समस्कुर्वत' (तै॰सं॰६.२.३.१) **धनुषि समदधुरित्यर्थः।**
- 'पित्रे चिच्चक्रुः सदनं समस्मै' (ऋ॰१०.८२.४)। **सञ्चक्रुः=निर्ममुः।**
- 'तस्यास्थिभिर्महाघोरं वज्रं सङ्क्रियतां दृढम्' (भा॰वन॰१००.१०)। **सङ्क्रियताम्=निर्मीयताम्। मूषणाद्यर्थविरहादत्रापि सुडभावः।**
- 'सौवर्णानि च भाण्डानि सञ्चक्रुस्तत्र शिल्पिनः' (भा॰आश्व॰८.३५)।
- 'तस्मिन् सङ्क्रियमाणे तु राघवस्याभिषेचने' (रा॰३.५३.५)। **सङ्क्रियमाणे=निर्वर्त्यमाने।**
- 'फलमूलामिषं शाकं संस्कृतं यन्महानसे' (भा॰वन॰३.७३)। **संस्कृतम्=श्रपितम्।**
- 'असूर्ते सूर्ते रजसि निषर्त्ते ये भूतानि समकृण्वन्निमानि (ऋ॰१०.८२.४)।
- 'असंस्कृतान् पशून् मन्त्रैर्नाद्याद्विप्रः कदाचन' (मनु॰५.५६)। **असंस्कृतान्=अशोधितान्। मन्त्रवत्प्रोक्षणादिसंस्कारशून्यानित्यर्थः।**
- 'सम्परिभ्यां करोतौ भूषणे' (पा॰६.१.१३७)।
- 'ककुभं समस्कुरुत' (शिशु॰९.२५)। **अभूषयदित्यर्थः।**
- 'सुसंस्कृतोपस्करया' (स्त्रिया भाव्यम्) (मनु॰५.१५०)।** सुशोधितकुण्डकटाहादिगृहभाण्डयेत्याह।**
- 'एष सर्वान्महीपालान् करदान् समकारयत्' (भा॰वि॰७०.२२)। **समकारयत्=अकारयत्। नार्थः समा।**
- 'दमघोषात्मजं वीरं संस्कारयत मा चिरम्' (भा॰सभा॰४५.३५)। **अग्निसंस्कारोऽस्य कार्यतामित्याह।**

###** **कृत्
- कृत् (कृती-छेदने)। 'यानि मांसानि संस्कृत्य सन्न्यासुः' (श॰ब्रा॰३.१.३.४)। **संस्कृत्य=खण्डशः कर्तित्वा=छित्त्वा।**

###** **कृष्
- कृष् (कृष-विलेखने)।
- 'इच्छन् पक्षपुच्छाप्ययेषु चतुरङ्गुलं चतुरङ्गुलं सङ्कर्षति विकर्षत्यन्ते' (का॰श्रौ॰१६.८.१५)। **सङ्कर्षति=सङ्कोचयति। विकर्षति=विस्तारयति।**
- 'क्व चासौ पुरुषः श्यामो योऽसौ मां सञ्चकर्ष ह' (भा॰वन॰२९७.६५)। **सञ्चकर्ष=साकं कृष्टवान्।**
- 'कोटीः शतसहस्राणि हरीणां समकर्षत' (भा॰वन॰२८३.५)। **सेनानीः सन् सहानयदित्यर्थः।**
- 'यः परमः सङ्कर्षः सामावस्या' (गो॰गृ॰१.५.७)। **सङ्कर्षः सन्निकर्षः। निस्त्यक्तः। समैव सान्निध्यार्थं लब्धेः। यावदर्थं शब्दप्रयोगः।**

### कॄ
- कॄ (कॄ-विक्षेपे)।
- 'शतहस्त समाहर सहस्रहस्त सङ्किर' (अथर्व॰३.२४. ५)। **भूरि क्षिप। धनमस्मास्विति शेषः। धनवर्षं वर्षेत्याह।**
- 'सं दाशुषे किरतु भूरि वामम्' (तै॰सं॰३.३.११.५)। **उक्तोऽर्थः।**
- 'गामश्वं रथ्यमिन्द्र सङ्किर' (ऋ॰६.४२.२)।
- 'सं सहस्रा कारिषच्चर्षणिभ्य आ' (ऋ॰६.४८.१५)।
- 'ब्राह्मणाः क्षत्रिया वैश्याः सङ्कीर्यन्ते परस्परम्' (भा॰वन॰१९०.१७)। **सम्मिश्रिता भवन्ति=व्यतिकीर्यन्ते=योनिसङ्करमापद्यन्ते।**
- 'सङ्कीर्यन्ते ततः प्रजाः। न सङ्किरेत्तदन्नं च' (भा॰अनु॰१३६.१३)।** उत्कृष्टं निकृष्टेन न मिश्रयेदित्याह।**
- 'यत्र यत्र च सङ्कीर्णमात्मानं मन्यते द्विजः। तत्र तत्र तिलहोमो गायत्र्या वचनं तथा' (याज्ञ॰३.३०९)॥ **यत्र यत्र ब्रह्मवधादौ तज्जनितकल्मषजातेनात्मानं सङ्कीर्णमभिभूतं मन्यत इति तदर्थ इति मिताक्षरा।**
- 'अस्थि कङ्कालसङ्कीर्णा' (भूः) (भा॰आदि॰२१०.२४)। **सङ्कीर्णा=आकीर्णा=परीता=परिक्षिप्ता=सङ्कुला।**
- 'अनेकजनसकङ्कर्णान् ग्रामान्' (रात॰५.१०५)। **उक्तोऽर्थः।**
- 'मदोद्धतस्य नृपतेः सङ्कीर्णस्येव दन्तिनः' (हितोप॰४.१६)।** 'सङ्कीर्णस्य=प्रभिन्नस्य। मत्तस्य=मदस्राविणः।**
- 'महीभुजो मदान्धस्य सङ्कीर्णस्येव दन्तिनः' (हितोप॰३.१३४)। **उक्तोऽर्थः।**
- 'नाकाले नाति सङ्कीर्णे...' (भुञ्जीत) (वि॰पु॰३.११.८३)। **नातिसङ्कुचिते स्थाने (?)।**
- जागर्त्येव हि दुष्टात्मा सङ्करेऽग्निरिवोत्थितः (भा॰शां॰१०३.१२)। **सङ्करेऽवकरे।**
- 'सकर्दमं तु वर्षासु प्रविश्य ग्रामसङ्करम् (मिताक्षरोद्धता यमस्मृतिः)। **ग्रामसङ्करः=ग्रामसलिलप्रवाहः।** (मिताक्षरा॰३.३०)।
- 'सङ्करो नरकायैव कुलघ्नानां कुलस्य च' (गीता१।४२)। **सङ्करः सङ्कीर्णता।**

### क्लृप्
- क्लुप् (क्लृपू-सामर्थ्ये)।
- 'तस्मात्तेन (मनसा) उभयं सङ्कल्पते सङ्कल्पनीयं चासङ्कल्पनीयं च' (छां॰उ॰१.२.७)। **सङ्कल्पते=इच्छति=कामयते। सङ्कल्पनीयम् एषणीयम्। असङ्कल्पनीयम् अनेषणीयम्।**
- 'कुमारास्ते विशाखं च पितृत्वे समकल्पयन्' (भा॰वन॰२८८.३)। **समकल्पयन्=मनस्यकुर्वन्।**
- 'राजदुहितुर्विलासप्रायमाकारमात्माभिलाषमूलमिव यथा सङ्कल्पयेत्' (दशकु॰)। **सङ्कल्पयेत्=उत्प्रेक्षेत।**
- 'लोम लोम्ना सङ्कल्पया त्वचा कल्पया त्वचम्' (अथर्व॰४.१२.५)। **योजयेत्यर्थः।**
- 'यथासङ्कल्पिताश्चेह सर्वान् कामान् समश्नुते' (मनु॰२.५)।** सङ्कल्पितान्=मनसा ध्यातान्।**
- 'अयाचितमसङ्कृप्तमुपपन्नं यदृच्छया (भैक्ष्यम्)' (भा॰आश्व॰४६.१९)।
- 'अतीतमपि न स्मरन्नपि च भाव्यसङ्कल्पयन्' (भर्तृ॰३.६३)। **उक्तोऽर्थः।**
- 'तेभ्यः सङ्कल्पिता भागाः स्वयमेव स्वयम्भुवा' (भा॰अनु॰९१.२४)।** सङ्कल्पिताः=निश्चिताः=निर्णीताः।**
- 'सङ्कल्पितार्थे विवृतात्मशक्तिमाखण्डलः काममिदं बभाषे' (कु॰३.११)। **चिकोर्षितेऽर्थ इत्याह।**
- 'तत्पुत्र शीघ्रं विधिना विधिज्ञैर्वसिष्ठमुख्यैः सहितो द्विजेन्द्रैः। सङ्कल्प्य राजानमदीनसत्त्वमात्मानमुर्व्यामभिषेचयस्व' (रा॰२.७२.५३)॥ **सङ्कल्प्य=अन्त्यामर्चामस्मै प्रयुज्य।**
- 'असङ्कल्पयन्' (कौ॰सू॰४२)। **अविचारयन्नित्याह।**
- 'सङ्कल्पयित्वा वत्सं तु मनुं स्वायम्भुवं प्रभुम्' (हरि॰१.६.१०)।** प्रकल्प्येत्यर्थः।**
- 'सङ्कल्प्य तेषां कुल्यानि (कीकसानि)' (भा॰आश्रम॰३९.२२)। **सङ्कल्प्य=एकीकृत्य।**
- 'तत् सङ्कल्पोपहितजडिमस्तम्भमभ्येति गात्रम्' (मालती॰१.३५)।** तत्सङ्कल्पस्तच्चिन्ता, तत्प्रतिसन्धानम्।**
- 'वृथैव सङ्कल्पशतैरजस्रमनङ्ग नीतोऽसि मया विवृद्धिम्' (शा॰३.५ पाठभेदः)।

### क्रम्
- क्रम् (क्रमु-पादविक्षेपे)।
- 'स वा उत्तरामेवोपवसेत्। समिव वा एष क्रमते' (श॰ब्रा॰१.६.३.३३)। **सङ्क्रमते=सङ्घट्टते=विरोधमुपैति=सङ्घर्षति।**
- 'सङ्क्रामतं मा जहीतं शरीरम्' (अथर्व॰७.५३.२)। **सम्बद्धौ भवतमित्याह। समवस्थितौ भवतमित्यर्थः।**
- 'कस्मादृक्सामयोः सङ्क्रामति' (श॰ब्रा॰८.१.३.५)। **ऋक्सामे सम्बध्नातीत्याह।**
- 'सम् अध्वानः क्रामेयुः' (श॰ब्रा॰१३.२.४.२)। **सङ्गच्छेरन्=एकी भवेयुः।**
- 'अर्वाङ् यज्ञः सङ्क्रामत्वमुष्मादधि मामभि' (तै॰सं॰७.३.११.१)। **सङ्क्रामतु=इत आगच्छतु।**

**-**'जीवः सङ्क्रमतेऽन्यत्र क्रमबन्धनिबन्धनः' (भा॰वन॰२०९.२४)। **सङ्क्रमते=सञ्चरति=शरीरमन्यन्निगच्छतीति तात्पर्यार्थः।**
- '(बर्हिणः) सङ्क्रामन्त इवाभान्ति पुष्पिताः कमलाकराः' (रा॰५.५२.१३)।
- 'एवं स सङ्क्रमंस्तत्र स्वर्गलोके महायशाः। ततो ददर्श शक्रस्य पुरीम्...' (भा॰वन॰९६.५५)। **सङ्क्रमन्=सङ्क्रामन्=परिक्रामन्=विचरन्।**
- 'सङ्क्रामन्तौ बहून्देशान् शैलाच्छैलं वनाद्वनम्। ततः पुष्करिणीं रम्यां पम्पामासादयिष्यथः' (रा॰३.७६.५)॥ **उक्तोऽर्थः।**
- 'पुत्रसङ्क्रान्तलक्ष्मीकैर्यद्वृद्धैरिक्ष्वाकुभिर्धृतम्' (उत्तर॰१)।
- 'अस्मिन् (अशोके) सङ्क्रान्तानीव कुसुमानि' (माल॰५.५)। **अशोकान्तरेभ्यः सङ्क्रम्य सञ्चर्येहाशोके प्राप्तानि सन्निविष्टानीत्याह।**
- 'रविसङ्क्रान्तसौभाग्यश्चन्द्रमा न प्रकाशते' (रा॰३.२.१३)। **इहोदाहृतिषु सम्शब्दः पूर्वस्थानप्रच्युतिपूर्वकं स्थानन्तरप्राप्तिं द्योतयति।**
- 'औपसर्गिकरोगाः सङ्क्रामन्ति नरान्नरम्' (सुश्रुते निदान॰६.२६)। **सञ्चारिणो भवन्तीत्यर्थः।**
- 'कालो ह्ययं सङ्क्रमितुं द्वितीयं सर्वोपकारक्षममाश्रमं ते' (रघु॰५.१०)। **इहापि पूर्ववद्वेद्यम्।**
- 'अनद्धा वै सङ्क्रान्तयोर्यदीतरो वेतरमभिभवतीतरो वेतरम्' (श॰ब्रा॰१.६.३.३३)। **सङ्क्रान्तयोः सङ्घट्टमानयोः=स्पर्धमानयोः=विरुन्धानयोः।** '
- जरां त्वेतां त्वमन्यस्मिन् सङ्क्रामय' (भा॰आदि॰८३.३९)। **स्वस्मान्निष्क्रमय्यान्यत्र पुरुषे प्रापयेत्याह।**
- 'विभीषणे सङ्क्रमय्य श्रियं वैरिणः' (रघु॰१२.१०४)।
- 'स तु तं (धनुर्वेदं) प्रतिगृह्यैव पुत्रे सङ्क्रामयिष्यति' (भा॰अनु॰५६.८)। **स्वेन गृहीतां स्वस्थां धनुर्विद्यां पुत्रेऽर्पयिष्यतीत्याह।**
- 'कदाचिदयं पाप इदमकार्यं मयि सङ्क्रामयेत्' (मृच्छक॰)। **अन्यदीयं पापं मय्यारोपयेदित्याह।**
- 'इत्युक्त्वा समयं तत्र चक्राते तावुभौ नृप। अन्योन्यस्याभिसन्देहे तो सङ्क्रामयतां ततः' (भा॰उ॰१९२.८)। सङ्क्रामयताम्=समचरताम्=साहचर्यमगच्छताम् इति कश्चित्। विन्यमयेतामित्यर्थ इति नीलकण्ठः। **सन्देहे लिङ्ग इति च सः।**
- 'स ते दुहितरं... वृणुते। वरदः शम्भुरस्मत्सङ्क्रामितैः पदैः' (कु॰६.७८) अस्मासु निवेशितैर्वचोभिरित्यर्थः।
- 'रसातलं सङ्क्रमिते तुरङ्गे' (रघु॰२.१३३)।
- 'सङ्क्रामितो भरद्वाजो मरुद्भिः क्रतुभिर्विभुः' (हरि॰१.३२.१४)। **भारतस्य (नष्टपुत्रस्य) पुत्रत्वं प्रापितः (पुत्रोऽसन्) इत्यर्थः।**
- 'एते शक्ताः पुरीं लङ्कां सप्राकारां सतोरणाम्। उत्पाट्य सङ्क्रामयितुम्' (रा॰६.१.४१)। **सङ्क्रामयितुम्=स्थानान्तरं प्रापयितुम्।**
- सङ्क्रमो दुर्गसञ्चर इत्यमरः।** स्वामी तु सङ्क्राम इति पठति।**
- 'सङ्क्रमा भेदिताः सर्वे नावश्च प्रतिषेधिताः (भा॰वन॰१५.१५)। **सङ्क्रमा नदीसेतवः।**
- 'नदीमार्गेषु तथा सङ्क्रमानवसादयेत्' (भा॰शां॰६९.३९)। **सङ्क्रमान्=अवतरणार्थान् सेतून्।**
- 'ततस्तैः सङ्क्रमः सर्वः प्रत्युक्तः शास्त्रकोविदैः' (हरि॰१.२०.६५)। **सङ्क्रम उपायान्तरेण शम इति नील॰।**
- 'विद्यानुष्ठानसम्पन्नो यज्वा पण्डित एव वा। वैश्वदेवे तु सम्प्राप्तः सोऽतिथिः स्वर्गसङ्क्रमः' (बौ॰ध॰२.३.५.१२ गोविन्दस्वामिधृतः शातातपश्लोकः)। **सङ्क्रमः=सञ्चरः=मार्गः।**
- 'असाधुभ्योऽर्थमादाय साधुभ्यो यः प्रयच्छति। आत्मानं सङ्क्रमं कृत्वा कृच्छ्रधर्मविदेव सः' (भा॰शां॰१३२.४)॥ **सङ्क्रमः=नागमनमार्गः।**
- 'मृजेर्वृद्धिः' (७.२.११४)। **अत्रेदं पठ्यते भाष्ये- इहान्ये वैयाकरणा मृजेरजादौ सङ्क्रमे विभाषा वृद्धिमारभन्ते। तत्र कैयटीयं व्याख्यानम्- सङ्क्रामतो गुणवृद्धी अस्मादिति व्युत्पत्त्या गुणवृद्धिप्रतिषेधनिमित्तभूतः क्विप्प्रत्ययः सङ्क्रमशब्देनोच्यते, योगरूढेः।**
- 'सेतुमेव तं सङ्क्रमणं यजमानः कुरुते स्वर्गस्य लोकस्य समष्टये' (श॰ब्रा॰१३.२.१०.१)। **सङ्क्रामति पारं गच्छत्यनेनेति सङ्क्रमणः, सेतुविशेषणम्।**

यदि दुःखमकृत्वा तु मम संङ्क्रमणं भवेत्' (रा॰२.१३.१२)।** सङ्क्रमणं स्वर्गं प्रति गमनम्। **

### क्रीड्
- क्रीड् (क्रीडृ-विहारे)।
- 'तस्य सङ्क्रीडमानस्य महादेवस्य धीमतः। शितिकण्ठस्य देवस्य दिव्यं वर्षशतं गतम्' (रा॰१.३६.६)॥ **सङ्क्रीडमानस्य=रममाणस्य=विहारमनुभवतः। नार्थः समा।**
- 'हरः सङ्क्रीडमानश्च उमया सह पर्वते' (रा॰१.४७.१०)।
- चित्रं सङ्क्रीडमानास्ताः क्रीडनैर्विविधैः (रा॰१.९.१४)। **उक्तोऽर्थः।**
- 'सङ्क्रीडन्ति शकटानि' (पा॰१.३.२१ सूत्रवृत्तौ)। **कूजन्तीत्यर्थः।**

### क्रुध्
- क्रुध् (क्रुध-क्रोधे)।
- 'सङ्क्रुध्यसि मृषा किं त्वं दिदृक्षं माम् मृगेक्षणे' (भट्टि॰८.७६)। **अनर्थकः सम्-शब्दः।**
- 'धर्मराजो न सङ्क्रुध्येत्' (भा॰वन॰२३९.९)।

### क्रुश्
- क्रुश् (क्रुश-आह्वाने रोदने च)।
- 'एवमुक्ते तु भीष्मेण ततः सञ्चुक्रुशुर्नृपाः' (भा॰सभा॰४४.३५)। **समम् उच्चैश्चक्रन्दुः।**
- 'सङ्क्रोशतामेनान् (अमित्रान्) द्यावापृथिवी' (अथर्व॰८.८.२१)। **सक्रोधमभिसम्बोधयतामित्याह।**
- 'ऋतावरीरिव सङ्क्रोशमानाः' (ऋ॰४.१८.६)। **सङ्क्रोशमानाः=सङ्क्रोशन्त्यः=उच्चैः शब्दायमानाः।**
- 'जनयिष्यति सङ्क्रोशं रामस्य विवासनम्' (रा॰२.५८. ३०)। **सङ्क्रोशम्=हाहाकारम्। दुःखमिति तु तिलकः।**

### क्षर्
- क्षर् (क्षर-सञ्चलने)।
- 'इन्द्रस्य सोम जठरे समक्षरः' (ऋ॰९.८५.५)। **समक्षरः=समस्यन्दथाः।**
- 'तदश्रु सङ्क्षरितमासीत्' (श॰ब्रा॰६.३.१.२८)।

### क्षि
- क्षि (क्षि-क्षये)।
- 'पशून्त्सङ्क्षिणाति' (अथर्व॰३.२८.२)। **एषा विजाता यमिनी पशूनां हानये कल्पत इत्याह।**
- 'आदित्यस्य गतागतैरहरहः सङ्क्षीयते जीवितम्' (भर्तृ॰३.४४)। **हीयत इत्यर्थः।**

### क्षिप्
- क्षिप् (क्षिप-प्रेरणे)।
- 'सङ्क्षिप्य संरम्भमसद्विपक्षम्' (भट्टि॰२.५२)। **सङ्क्षिप्य=उपसंहर।**
- 'महार्णवं विक्षिपेत्सङ्क्षिपेच्च' (भा॰१४.११६१)। **सङ्क्षिप्तं सङ्कुचितं कुर्याद् इत्याह।**
- 'स यातस्तेजसा व्योम सङ्क्षिपन्निव वेगितः' (रा॰)। **उपसंहरन्निव, सङ्कोचमापादयन्निव।**
- 'शरीरमत्यर्थं सङ्क्षिप्य' (रा॰५.१.१९७)। **सङ्क्षिप्य=तनूकृत्य।**
- 'विस्तीर्यैतन्महज्ज्ञानमृषिः सङ्क्षिप्य चाब्रवीत्' (भा॰आदि॰१.५१)।
- 'सङ्क्षिप्यते यशो लोके घृतबिन्दुरिवाम्भसि (मनु॰७.३४)।
- 'सङ्क्षिप्येत क्षणमिव कथं दीर्घयामा त्रियामा' (मेघ॰१०७)। **उपसंह्रियेत।**
- 'धर्मपाशेन सङ्क्षिप्तः प्रकाशं नाभ्युदैक्षत' (रा॰२.४०.३९)। **धर्मपाशेन बद्ध इत्याह। संयुक्त इति पाठान्तरम्।**
- '(भृगवः) सङ्क्षिप्तास्तस्य तेजसा' (भा॰पु॰८.१८.२५)। **मन्दीकृताः=मन्दीकृततेजस्काः। अभिभूताः।**
- 'भिन्दिपालान् कुठारांश्च ......। युगपत् सङ्क्षिपन्ति स्म वधार्थं कृष्णनन्दने' (हरि॰२.१०५.५७)॥ **समं क्षिपन्तीत्यर्थः। समानार्थः। युगपच्छब्देन तदर्थगतेः।**
- 'ततो द्विजोत्तमास्तोयं सङ्क्षिपन्ति महामुने' (वि॰पु॰२.८.५१)। **क्षिपन्ति प्रक्षिपन्तीति वाऽर्थः।**
- 'यावदूर्ध्वमधश्चैव ग्रीवां सङ्क्षिपते पशुः' (भा॰शां॰११२.१४)। **सङ्कोचयतीत्यर्थः।**
- 'सङ्क्षिपेच्च महामेरुम्' (भा॰आदि॰७१.३६)। **सङ्क्षिप्तं सङ्कुचितं कुर्यादित्याह।**
- 'कालः सङ्क्षिपते सर्वाः प्रजा विसृजते पुनः' (भा॰आदि॰१.२४९)। **सङ्क्षिपते=संहरते।**
- 'सत्त्वं सङ्क्षिप्यते लोके नरैः पण्डितमानिभिः' (भा॰वन॰१९०.१४)। **उक्तोऽर्थः।**
- 'मम्लौ न गात्रं न मुमूर्च्छ चेतः सञ्चिक्षिपे न क्षतजं क्षरद्वा' (अवदा॰८.४२)। **न सञ्चिक्षिपे=नोपरराम, न विराममाप। न तस्थौ।**
- 'सङ्क्षिप्यतां जवनिका' (स्वप्न॰)। **सङ्गृह्य तामित्याह। अपनीयतामिति त्वार्थिकोऽर्थः।**
- 'शुभाशुभान्वितान् भावान् विसृजन् सङ्क्षिपन्नपि' (भा॰अनु॰१४.७२)। **सङ्क्षिपन्=संहरन्।**
- 'सम्मूढनिगमां सर्वां सङ्क्षिप्तविपणापणाम्' (अयोध्याम्) (रा॰२.११४.१३)। **सङ्क्षिप्ताः संवृता विपणापणाः पण्यवीथयो यस्यां ताम्।**
- 'न तत्र चन्द्रार्ककरैर्दिगङ्गना विभान्ति सङ्क्षिप्ततमोऽवगुण्ठनाः' (अवदा॰ब्रह्म॰२१)। **सङ्क्षिप्तम्=अपनीतम्।**
- 'सङ्क्षिप्तधैर्योऽपि मनोभवेन' (अवदा॰चूडू॰८)। **सङ्क्षिप्तधैर्यः=संहृतधीरभावः।**
- 'सङ्क्षिप्तनीवारासु (भूमिषु)' (रघु॰१.५२)। **सङ्क्षिप्तो राशीकृतो नीवारस्तृणधान्यं यासु तासु।**
- 'मत्पराक्रमसङ्क्षिप्तराज्यभोगपरिच्छदः' (भट्टि॰५.८६)। **मत्पराक्रमेण सङ्क्षिप्तौ अपहृतौ राज्यभोगपरिच्छदौ यस्य सः।**
- 'एकप्राकारसङ्क्षिप्तं कोसलराज्यं कृत्वा' (प्रतिमा॰१)। **सङ्क्षिप्तम्=परिक्षिप्तम्। अपूर्वः प्रयोगः समर्थनामपेक्षते।**
- 'एष ते त्रिषु लोकेषु सङ्क्षिप्यापः पिबाम्यहम्' (हरि॰१.३२.४६)।
- 'इन्द्रियाणि च सङ्क्षिप्य मनः सङ्क्षिप्य चञ्चलम्' (चरके शारीर॰३.२७)। **सङ्क्षिप्य=प्रत्याहृत्य=व्यावर्त्य विषयेभ्य इति यावत्।**
- 'स्कन्दः सनत्कुमारश्च तेजः सङ्क्षिप्य तिष्ठतः' (हरि॰१.३६)। **सङ्क्षिप्य=निगृह्य।**
- 'सोऽहं भुजाभ्यां दीर्घाभ्यां सङ्क्षिप्यास्मिन्वनेचरान्' (रा॰३.७१.१४)। **सङ्क्षिप्य=सङ्गृह्य=गृहीत्वा।**
- 'समरव्यायामसङ्क्षोभितान् निरुपचारं सङ्क्षिप्य केशान्' (प्रतिज्ञा॰१)। **सङ्क्षिप्य=संहत्य।**
- 'सग्रहं कृष्ण नक्षत्रं सङ्क्षिप्यारिविमर्दन' (हरि॰२.४०.४४)। **सङ्कोचं प्राप्येति नील॰। दुःश्लिष्टपदमिदं पद्यम्।**
- 'प्रजासङ्क्षेपसमये दण्डहस्तमिवान्तकम्' (भा॰वन॰१५५.२७)। **सङ्क्षेपसमये=संहारकाले। स्यात्पुलाकस्तुच्छधान्ये सङ्क्षेपे भक्तसिक्थके इत्यमरोक्तिं व्याचक्षाणः स्वाम्याह- सङ्क्षेपे क्षिप्रे यथा- पुलाककारी विपुलाशयः स्यात्। तेन सङ्क्षेपः क्षिप्रवचनो भवतीति स मनुत इत्यनुमा।**
- 'सङ्क्षेपो विक्षेपः कृतः' (कौ॰अ॰२.८.२६)। **जनसमूहदेयः पिण्डकरः सङ्क्षेपः। विक्षेपो विप्रकीर्णकरः कृतः, समूहिभ्यः प्रत्येकं विभज्य ग्राह्यः कृत इत्यर्थः।**
- 'द्वाविमौ पक्षिणौ नित्यौ सङ्क्षेपौ चाप्यचेतनौ' (भा॰आश्व॰४७.१६)।
- 'पक्षिणौ जीवेश्वरौ। सङ्क्षिप्येते ययोस्तौ सङ्क्षेपौ, तयोरुपाधी बुद्धिमाये' (नील॰)।

### क्षुद्
- क्षुद् (क्षुदिर्-सम्पेषणे)।
- 'बबन्धुर्बन्धनीयांश्च क्षोद्यान् सञ्चुक्षुदुस्तथा। बिभिदुर्भेदनीयांश्च तांस्तान् देशांस्ततस्ततः' (रा॰२.८०.१०)। **सञ्चुक्षुदुः सम्यक् पिपिषुः। नार्थः समा। धातुरेव केवलः सम्पेषणे पठितः। **

### क्ष्णु
- क्ष्णु (क्ष्णु-तेजने)।
- 'सङ्क्ष्णुत्येव गायेत् सङ्क्ष्णुत्येव हि वाचं पुरुषो वदति' (षड्विंश॰२.२)। **सङ्क्ष्णुत्य=निशाय। तीव्रं तारं कृत्वेत्यर्थः।**
- 'सङ्क्ष्णुवान इवोत्कण्ठाम्' (भट्टि॰८.४०)।** सङ्क्ष्णुवानः=तीव्रामुत्कष्ठां कुर्वाणः।**

### खाद्
- खाद् (खादृ-भक्षणे)।
- 'असङ्खादन् निगिरेत्' (लाट्या॰श्रौ॰४.११.१३) **असङ्खादन अचर्वन् इत्यर्थः। **

### खिद्
- खिद् (खिद-परिघाते)।
- 'समित् तान् वृत्रहाऽखिदत्खे अराँ इव खेदया' (ऋ॰८.७७.३)। **समखिदत्=समयुनक्, संयुक्तान् अधात्।**
- 'अथ ह प्राण उच्चिक्रमिष्यन्त्स यथा सुहयः षड्वीशशकून् सङ्खिदेदेवमितरान् प्राणान् समखिदत्' (छां॰उ॰५.१.१२)। **सङ्खिदेत्=उद्धरेत्।**

### ख्या
- ख्या (ख्या-प्रकथने)।
- 'समख्ये देव्या धिया' (वा॰सं॰४.२३)। **दिव्येन मनसा युक्तो दृश्येऽहमित्याह।**
- 'सोमः समादित्येभिरख्यत' (ऋ॰९.६१.७)। **समख्यत=साहचर्येरणादृश्यत। सोम आदित्यैः सहचरितः प्रकाशत इत्याह।**
- 'अथैनां सोमक्रयण्या सङ्ख्यापयति' (श॰ब्रा॰३.३.१.११-१२)।
- 'सङ्ख्याता अस्य निमिषो जनानाम्' (अथर्व॰४.१६.५)। **सङ्ख्याताः=परिगणिताः।**
- 'वयमस्य यथा लोके सङ्ख्याताः सौम्यसाधुभिः। भार्याः पुत्राश्च शिष्याश्च.....' (रा॰२.१०१.१९)॥ **सङ्ख्याताः=समाख्याता इच्छाविनियोगार्हतयेति तिलकः।**
- 'ततः सङ्ख्यातुमारेभे तद्वचो गुणदोषतः (भा॰उ॰६०.१)।** सङ्ख्यातुम्=विमर्ष्टुम्।**
- 'सङ्ख्याने कुशलो गवाम्' (भा॰वि॰३.८)। **सङ्ख्याने=परीक्षायाम्। अत एव सङ्ख्यावान् पण्डित उच्यते।**
- तथा चामरः पठति- धीरो मनीषी ज्ञः प्राज्ञः सङ्ख्यावान् पण्डितः कविः। अत एव च गोपनामसु गोसङ्ख्य इति पठितम्। **गाः सञ्चष्टे गणयति गुणदोषतः परीक्षत इति तदर्थः।**
- निर्मन्युश्चाप्यसङ्ख्येयः पुरुषः क्लीबसाधनः' (भा॰उ॰१३३.६)। **असङ्ख्येयः=अगणनीयः।**
- 'सञ्चक्ष्या दुर्जनाः' (पा॰२.४.५४ सूत्रे वृत्तौ)। **वर्जनीया इत्याह।**

### गम्
- गम् (गम्लृ-गतौ)।
- 'सञ्जग्मिरे पथ्या रायो अस्मिन्त्समुद्रे न सिन्धवो यादमानाः' (ऋ॰६.१९.५)। **एकीभूताः, एकायनं गता इत्याह।**
- 'यत्र देवाः समगच्छन्त विश्वे' (ऋ॰१०.८२.६)। **समवायन्नित्याह।**
- 'सङ्गच्छध्वं संवदध्वम्' (ऋ॰१०.१९.२)। **सङ्गताः सङ्घटिता भवतेत्याह।**
- 'संश्रुतेन गमेमहि (मा श्रुतेन विराधिषि)' (अथर्व॰१.१.४)। **सङ्गतो निरन्तरो नः स्वाध्यायोऽस्तु।**
- 'ये सिन्धुवितस्ते समगंसाताम्' (रात॰५.९७)।** एते भगवत्यौ कलिन्दकन्यामन्दाकिन्यौ सङ्गच्छेते। उभयत्र सम्भेदमाप्नुत इत्यर्थः।**
- 'मर्यो न योषामभि निष्कृतं यन्त्सङ्गच्छते कलश उस्रियाभिः' (ऋ॰९.९३.२)। **सङ्गच्छते=मिथुनी भवति=संविशति=सम्भवति।**
- 'सङ्गच्छ पौस्नि स्त्रैणं मां युवानं तरुणि शुभे' (भट्टि॰५.९१)। **सङ्गच्छेत्यत्र सकर्मकत्वात्तङ् न।**
- 'वाक्यार्थो न सङ्गच्छते' (वे॰सा॰)।** न घटत इत्याह। ग्रामं सङ्गच्छति=ग्रामं गच्छति=प्राप्नोति।**

'सङ्गच्छस्व मया सार्धमेकेनैकः' (भा॰आदि॰१५३.२८)। **सङ्ग्रामयस्वेत्याह।**
- 'सृष्टप्राणो भृशतरं तेन चेत् सङ्गमो मम' (भा॰सभा॰८०.४७)। **सङ्गमः=सङ्ग्रामः। सृष्टप्राणः=उत्सृष्टप्राणः=प्राणव्ययेनापि कृतः।**
- 'शस्त्राणां सङ्गमश्चैव घोरस्तत्राभवत्पुनः' (भा॰शल्य॰१४.२६)। **सङ्गमः=सङ्घट्टः=प्रतिघातः।**

'वीरिण्या सह सङ्गम्य दक्षः प्राचेतसो मुनिः। आत्मतुल्यानजनयत्सहस्रं संशितव्रतान्' (भा॰आदि॰७५.५)॥ **सङ्गम्य=सम्भूय=मिथुनीभूय।**
- 'सा मया सह सङ्गम्य पुनः कन्या भविष्यसि' (भा॰वन॰३०७.१६)। **उक्तोऽर्थः।**
- 'वलीसङ्गतगात्रस्तु दुर्दर्शो दुर्बलः कृशः' (भा॰आदि॰८४.६)। **वलीव्याप्तावयवः।**
- 'खे सङ्गतान्यवाद्यन्त देवतूर्याण्यनेकशः' (हरि॰२.३०.३८)। **सङ्गतानि=निरन्तराणि।**
- 'सङ्गतं घृतं सङ्गतं तैलमित्युच्यते एकीभूतमिति गम्यते' (२.१.१ सूत्रे भाष्ये)। **एकीभूतं संशीनमित्याह।**
- 'सङ्गताः परमायत्ता रामेण सह संयुगे' (रा॰३.३६.६)। **सङ्गताः=युयुत्सयाऽभिमुखं गताः।**
- 'कथं काश्यपदायादाः पुंश्चल्यो मयि सङ्गताः' (भा॰पु॰८.९.९)**=मयि सङ्गताः=मामाश्लिष्टाः, मां परिष्वक्तवत्यः।**
- 'यस्य भार्या परसङ्गता' (पञ्चतं॰)। **पुमन्तरे बद्धभावा।**
- 'दिष्ट्या मे सङ्गतं त्वया' (भा॰वन॰२१५.१४)। **सङ्गतम्=समागमः।**
- 'अतः परीक्ष्य कर्तव्यं विशेषात् सङ्गतं रहः' (शा॰५.२४)। **रहः सङ्गतम्=रहसि कृतं मैत्र्यम्।**
- 'यः सङ्गतानि कुरुते मोहाच्छ्राद्धेन मानवः' (मनु॰३.१४०)। **सङ्गतानि=सम्बन्धान्।**
- 'विषयैः सङ्गतं चास्तु त्यजेयं सङ्गतं यदि' (भा॰आश्व॰७.२३)।
- 'अथ शुश्राव सङ्गत्या वेदाध्ययननिःस्वनम्' (भा॰आदि॰१७७.१२)। **सङ्गत्या=समापत्त्या=यदृच्छया=दैवयोगात्।**
- 'समीक्ष्य कृष्णा वरयेत्सङ्गत्यैकतमं वरम्' (भा॰आदि॰१८४.१८)।
- 'सङ्गत्या तत्र भगवान् विष्णुरासीच्चतुर्भुजः' (भा॰उ॰१०४.२३)।
- 'सकृज्जातिगुणोपेतः सङ्गत्या गृहमागतः' (भा॰अनु॰११७.२८)।
- 'सङ्गत्या जठरे न्यस्तं रेतोबिन्दुमचेतनम्' (भा॰शां॰३३१.२३)। **उक्तोऽर्थः।**

### गाह्
- गाह् (गाहू-विलोडने)।
- '(सुग्रीवः) समगाहिष्ट चाम्बरम्' (भट्टि॰१५.५९)। **आकाशमाक्रान्तवानित्याह।**

### गुप्
- गुप् (गुपू-रक्षणे)।
- 'बालभावेन सङ्गुप्तः शत्रुभिश्च न धर्षितः' (भा॰अनु॰५.२२)। **सङ्गुप्तः सम्यग्रक्षितः।**
- 'न चैव तिष्ठामि तथाविधेषु नरेषु सङ्गुप्तमनोरथेषु' (भा॰अनु॰५.१४)। **सङ्गुप्तमनोरथाः=प्रच्छन्नकामाः। **

### गुह्
- गुह् (गुहू-संवरणे)।
- सङ्गूढः स्यात्सङ्कलित इत्यमरः। **सम्पिण्डित इत्याह।**

### गॄ
- गॄ (गॄ-शब्दे, गॄ-निगरणे)।
- 'न सख्यमिन्द्रोऽसुन्वता सङ्गृणीत' (ऋ॰४.२५.७)। **अनुपगच्छतीत्याह।**
- 'यददास्यन्ना उत सङ्गृणामि (अथर्व॰६.११९.१)। **सङ्गृणामि=प्रतिजाने दास्यामीति।**
- 'यदन्नमद्म्यनृतेन देवा दास्यन्नदास्यन्नुत सङ्गृणामि' (अथर्व॰६.७१.३)। **उक्तोऽर्थः। सङ्गृणामि निगिरामीति संस्कृतशार्मण्यकोषकारौ। अयं च तयोर्महितयोर्विभ्रमः। सम्पूर्वो गृणातिः प्रतिशाने रूढः। रूढिं च प्रत्यनादरो न युक्तः। सायणोऽप्यत्रैव सूक्ते स्माह- सम्पूर्वो गुणातिः प्रतिज्ञायां वर्तत इति।**
- 'नित्यं शब्दं सङ्गिरते' (पा॰१.३.५२ सूत्रवृत्तौ)। **प्रतिजानीत इत्याह।**
- 'वसूनि देशांश्च निवर्तयिष्यन् रामं नृपः सङ्गिरमाण एव। तयाऽवजज्ञे...' (भट्टि॰३.८)॥** उक्तोऽर्थः।**

**-**'यथास्वं सङ्गिरन्ते स्म गोप्तीषु स्वामिनो गुणान्' (भट्टि॰८.३१)। **अभ्युपगच्छन्ति=सम्मनसः सन्तो वदन्तीति तात्पर्यम्।**
- 'मन्दाक्रान्ता........तां सङ्गिरन्ते' (श्रुत॰)॥ **ऐकमत्येन व्यपदिशन्तीत्याह। अत्र प्रतिज्ञानेऽर्थे गिरतेस्तौदादिकस्य प्रयोगो व्यवहारभ्रंशकृत इत्यस्माभिर्व्याकरणचन्द्रोदये तिङन्तप्रकरणे सप्रमाणमुपपादितमिति तत एवावसातव्यम्।**
- 'यद्गिगामि सङ्गिरामि समुद्र इव सङ्गिरः' (अथर्व॰६.१३५.३)। **सङ्गिरामि=सम्यग्गिरामि=निगिरामि।**
- 'सखा सख्युर्न प्रमिनाति सङ्गिरः' (अथर्व॰१८.४.६०)। **सखा (सोमः) अभिषवस्तोत्रादिना सखिभूतस्य यष्टुः सङ्गिरः सङ्गीर्यमाणानि इदमेव फलं सोमादेव लभेयेत्येवं प्रतिज्ञायमानानि काम्यमानानि वस्तूनि (सायणः)।**

### गै
- गै (गै-शब्दे)।
- 'पुराणैरिमं यजमानं राजभिः साधुकृद्भिः सङ्गायतेति तं सथा सङ्गायन्ति' (श॰ब्रा॰१३.४.३.३)।** सङ्गायन्ति=साकं गायन्ति।**
- 'वीणागाथिनौ संशास्ति सोमं राजानं सङ्गायेतामिति' (आश्व॰गृ॰१.१४)। **उक्तोऽर्थः**।
- 'सङ्गीयमानसत्कीर्तिः सस्त्रीभिः सुरगायकैः' (भा॰पु॰३.२२.३३)।
- 'सामसङ्गायः' (पा॰३.२.८ सूत्रवृत्तौ)। **साम सुष्ठु गायतीति।**

### ग्रन्थ्
- ग्रन्थ् (ग्रन्थ-सन्दर्भे)।
- 'वि शुष्णस्य सङ्ग्रथितमनर्वा विदत्' (ऋ॰१०.६१.१३)। **सङ्ग्रथितम्=सन्नद्धम्। सन्दृब्धम्। सम्बद्धम्।**
- 'तेन सङ्ग्रथिताः सुमनस आबध्नामि यशो मयि' (पा॰गृ॰२.७)। **सङ्ग्रथिताः=गुम्फिताः।**

### ग्रह्
- ग्रह् (ग्रह-उपादाने)।
- 'इमे चिदिन्द्र रोदसी अपारे यत्सङ्गृभ्णाः काशिरित्ते' (ऋ॰३.३०.५)। **सङ्गृभ्णाः=समगृभ्णाः=समगृह्णाः=समं करेणावधाः।**
- 'यथा हि गोवृषो वर्षं प्रतिगृह्णाति लीलया। तथा भीमो नरव्याघ्रः शरवर्षं समग्रहीत्' (भा॰द्रोण॰१२८.१७)॥ **समग्रहीत्=अन्तराले प्रत्यरौत्सीत्।**
- 'यक्ष्मणा समगृह्यत' (भा॰आदि॰१०२.७०),** राजयक्ष्मणाऽगृह्यत=अभ्यसूयत। अत्र सम्शब्दो विशेषकृन्न। रुजां कर्तृतायां केवलस्य ग्रहो बहुलं प्रयोगदर्शनात्-** 'श्वेतकेतुं ह किलासो जग्राह' (छां॰उ॰) इत्यादिषु।
- 'औषधानि च सर्वाणि मूलानि च फलानि च। चतुर्विधांश्चैव वैद्यान् सङ्गृह्णीयाद्विशेषतः' (भा॰शां॰६९.५९)॥ **सङ्गृह्णीयात्=समानयेत्=समाहरेत्=सन्निपातयेत्।**
- 'सङ्गृह्णीयादनुरूपान् सहायान्' (भा॰उ॰३७.२४)। **उपार्जयेदित्याह।**
- 'हालाहलं विषं घोरं सञ्जग्राहामृतोपमम्' (रा॰१.४५.२६)। **अत्रापि समा नार्थः।**
- 'अलं वैरेण ते राजन् पुत्रः सङ्गृह्यतामिति' (भा॰स्त्री॰१.१४)। **सङ्गृह्यताम्=नियम्यताम्=वार्यताम्।**
- 'श्रुतदेवां तु कारूपो वृद्धशर्मा समग्रहीत्' (भा॰पु॰९.२४.३६)। **भार्यां प्रत्यग्रहीदित्यर्थः। अस्थाने सम्शब्दः।**
- 'यदसौ भगवन्नाम म्रियमाणः समग्रहीत्' (भा॰पु॰६.२.१३)। **उदचारयत्, अकीर्तयदिति विवक्षति। अत्रापि समा नार्थः।**
- 'मूर्ध्ना सञ्जगृहे शापम्' (भा॰पु॰६.१७.३७)। **सञ्जगृहे=आददे। छन्दोरिरक्षिषया यत्र तत्र सममुपादत्तेऽर्थानपेक्षोऽवशः कविः।**
- 'लोहितदर्शने यावतस्तत्प्रस्कन्द्य पांसून् सङ्गृह्णीयात्' (गौ॰ध॰३.३.२१)। **सङ्गृह्णीयात्=पिण्डान् कुर्यात्।**
- 'शोणितं यावतः पांसून् सङ्गृह्णाति महीतलात्' (मनु॰४.१६८)। **सङ्गृह्णाति=पिण्डी करोति।**
- 'अहं ते सङ्ग्रहीष्यामि शत्रुरथारुजान्' (भा॰वि॰४५.१८)। **संयंस्यामि। सारथ्यमास्थास्यामीत्याह। -**'प्रोषितपतिकामपचरन्तीं पतिबन्धुस्तत्पुरुषो वा सङ्गृह्णीयात्' (कौ॰अ॰४.८९)। **नियम्य रक्षेदित्यर्थः।**
- 'अखिलमिह कमठः सञ्जरीगृह्यते च। भृशं सङ्गृह्णाति सङ्कोचयति स्वानि गात्राणि। यन्मध्ये चपालस्य सङ्गृहीतमिव भवति' (श॰ब्रा॰३.७.१.१२)। **सङ्गृहीतम्=सङ्कुचितम्।**
- 'मध्ये सङ्गृहीतमिव हि शिरः' (श॰ब्रा॰७.५.१.२३)। **उक्तोऽर्थः।**
- 'स सङ्गृहीतो रथिभिर्गजो वै' (भा॰शल्य॰२०.२०)। **सङ्गृहीतः=रुद्धः।**
- 'आप इव काशिना (=मुष्टिना) सङ्गृभीताः' (ऋ॰७.१०४.८)। **मुष्टावन्तर्धृता इत्याह।**
- 'सा कृपासङ्गृहीतेन हृदयेन मनस्विनी' (भा॰वन॰१२.१०३)। **कृपासङ्गृहीतेन=कृपावशीकृतेन=कृपाविधेयीकृतेन।**
- 'मयि सङ्गृभितात्मनाम्' (भा॰पु॰३.२१.२४)। **अयि नियतमनसाम् इति विवक्षति। सङ्गृभितमिति च्युतसंस्कृतिकम्। तमिमं कामतः कृतं शब्दविकारं पाणिनीया न सहन्ते। अयं च बहुलो भागवते।**
- 'तथैव वृत्रस्य वधे सङ्गृहीता हया मया' (भा॰वन॰१७१.१९)। **सङ्गृहीताः=संयताः। अहमेषां क्षत्ताऽभूवमित्याह।**
- 'अर्जुनस्य तदानेन सङ्गृहीता हयोत्तमाः (भा॰वि॰३६.१८)।
- 'तम् (रथम्) आस्थितः केशवसङ्गृहीतं कपिध्वजो गाण्डिवबाणपाणिः' (भा॰भीष्म॰२२.१०)। **उक्तोऽर्थः।**
- 'सुसङ्गृहीतराष्ट्रः पार्थिवः' (मनु॰७.११३)। सु**ष्ठुवशीकृतदेश इत्याह। प्रसह्यैव स्वसा तवामुना भुजङ्गमेन सङ्गृहीता। =वशेकृता।**
- 'वाग्यतः सङ्गृहीतात्मा सर्वभूतदयान्वितः' (भा॰शां॰१०४.५१)। **सङ्गृहीतात्मा=यतमनाः।**
- 'सङ्गृहीतमनुष्यश्च' (रा॰)।** सम्यक् पालनेनानुरञ्जितमनुष्यः।**
- 'सङ्गृहीतलाङ्गूलः संयतचतुश्चरणः' (तन्त्रा॰१.१२)। **सङ्गृहीतलाङ्गूलः=सङ्क्षिप्तपुच्छः।**
- 'हेतुफलाश्रयालम्बनैः सङ्गृहीतत्वादेषामभावे तदभावः' (यो॰सू॰४.११)।** सङ्ग्रहीता व्याप्ताः।**
- 'हन्त सङ्गृहीतोऽधिकारः' (मुद्रा॰३)। **सङ्गृहीतः प्रतिसंहृतः।**
- 'सङ्गृभ्या न आ भरा भूरि पश्वः' (ऋ॰३.५४.१५)।** सङ्गृभ्या=सङ्गृभ्य (साहितिको दीर्घः)। सङ्गृह्य समाहृत्येत्याह।**
- 'सङ्गृह्य धनं सुबहु मणिरत्नमजाविकम्' (रा॰१.१७.१५)। **उक्तोऽर्थः।**
- 'स सद्य एति पूर्वस्मादुत्तरं समुद्रं लोकान्त्सङ्गृभ्य' (अथर्व॰११.७.६)। **सङ्गृभ्य=हस्ते धृत्वा। सङ्ग्राहो मुष्टिबन्धो भवतीति यतः।**
- 'क्षत्तारं चापि सङ्गृह्य पृष्ट्वा कुशलमव्ययम् (भा॰आश्व॰५२.३१)। **सङ्गृह्य=उपसङ्गृह्य पादग्रहणं कृत्वा।**
- 'सङ्गृह्य तमलङ्कारं ताश्च तिस्रः सुरस्त्रियः' (हरि॰२.४१.३५)।** सङ्गृह्य=प्रतिगृह्य=प्रतीष्य।**
- 'ततो मुहूर्तं सङ्गृह्य स्यन्दनप्रवरं हरिः' (भा॰सभा॰४५.६४)। **सङ्गृह्य=निरुध्य।**
- 'गच्छ चाश्वं महाभाग सङ्गृह्य पुरुषर्षभ' (रा॰१.४१.२१)। **संयम्य रश्मिष्वादायेत्याह।**
- 'सुयोधनमसङ्गृह्य न शक्या भूः ससागरा। केवला भोक्तुम्...' (भा॰स्त्री॰१५.७)॥ **असङ्गृह्य=असन्नियम्य।**
- 'तैस्तैरुपायैः सङ्गृह्य' (मनु॰८.४८)। **सङ्गृह्य वशे कृत्वा।**
- 'प्रज्वाल्य तत्र चैवाग्निमकरोत्पाणिसङ्ग्रहम्' (रा॰७.१२.२०)। **पाणिसङ्ग्रहम्=पाणिग्रहणम्। समा नार्थः।**
- 'धनैः कार्योऽस्य सङ्ग्रहः' (मनु॰३.१३८)। **सङ्ग्रहः=सभ्यग्ग्रहः।**
- 'पर्याप्तो राजसङ्ग्रहे' (भा॰शां॰१२०.५०)। **राजसङ्ग्रहे=सामन्तवशीकरणे।**
- 'एष वै परमो योगो मनसः सङ्ग्रहः स्मृतः' (भा॰पु॰११.२३.६१)। **सङ्ग्रहः=संयमः।**
- 'यक्षैः क्रियतेऽभीषुसङ्ग्रहः' (वि॰पु॰२.१०.२१)। **अभीषुसङ्ग्रहः=रश्मिसंयमनम्। सङ्ग्रहीता यन्ता भवतीति यतः।**
- 'न मन्याहनुसङ्ग्रहः' (चरक॰सू॰५.८४)।
- 'कृतप्रकृतिमुख्यसङ्ग्रहैः' (अमात्यः) (रघु॰१९.५५)। **कृतं प्रधानपौरजनसन्निपातनं यस्तैरित्यर्थः।**
- 'तथा ग्रामशतानां कुर्याद्राष्ट्रस्य सङ्ग्रहम्' (मनु॰७.११४)। **सङ्ग्रहम्=रक्षास्थानम्।**
- 'न सोऽस्ति कश्चित् त्रिषु सङ्ग्रहेषु' (रा॰५.४८.५)। **सङ्ग्रहा लोकाः।**
- 'भोक्तृभिः कर्मणा सङ्गृह्यन्त इति सङ्ग्रहा लोका इति तिलकः।
- 'विसृष्टस्य रणे तस्य परमास्त्रस्य सङ्ग्रहे' (भा॰सौ॰१५.६)। **सङ्ग्रहे=संहारे=प्रतिसंहारे।**
- 'निग्रहेणापि पापानां साधूनां सङ्ग्रहेण च' (मनु॰८.३३२)। **सङ्ग्रहेण=समर्थनेन=परिपोषणेन।**
- 'भ्रातॄणां सङ्ग्रहार्थं सुखार्थं चापि लक्ष्मण' (रा॰२.९७.६)। **सङ्ग्रहार्थम्=सम्यक् पालनार्थम्।**
- 'न कुलं न कृतं विद्या न दत्तं नापि सङ्ग्रहः' (रा॰२.३९.२३)। **सङ्ग्रहः=दृष्टेऽपि दोषे स्वीकारः, अथवा सङ्ग्रहो बन्धनादिरिति तिलकः।**
- 'तत्ते पदं सङ्ग्रहेण ब्रवीम्योमित्येतत्' (कठ॰उ॰१.२.१५)। **सङ्ग्रहेण=सङ्क्षेपेण।**
- 'तत्ते पदं सङ्ग्रहेण प्रवक्ष्ये' (गीता ८.११)। **उक्तोऽर्थः।**
- 'पुनर्ददौ सुरपतिर्मह्यं वर्म ससङ्ग्रहम्' (भा॰द्रोण॰१०३.२०)। **ससङ्ग्रहम्=सोपदेशम्।**
- 'स्नेहसहितं द्रवत्वं सङ्ग्रहेऽपि हेतुर्भवति' (यथा सक्तुकादौ)। **सङ्ग्रहः पिण्डीभावः।**
- 'आपः सङ्ग्रहात्' (गौड॰सां॰का॰३९)। **पिण्डीभावकरणादित्याह।**
- 'सङ्ग्रहानुग्रहे यत्नः सदा कार्योऽनसूयता। निग्रहश्चापि ...' (भा॰शां॰१४०.५३)॥
- 'लोकसङ्ग्रहमेवापि सम्पश्यन् कर्तुमर्हसि' (गीता)। **लोकस्येष्टे प्रवर्तनमनिष्टाच्च निवारणं लोकसङ्ग्रहः।**
- 'अहो मल्लस्य सङ्ग्राहः' (३.३.३६ सूत्रवृत्तौ)। **दृढमुष्टितेत्यर्थः।**
- 'किञ्चिदम्लं सङ्ग्राहि किञ्चिदम्लं भिनत्ति च' (चरके सू॰२६.५०)। **सङ्ग्राहि=कोष्ठबन्धकारि।**
- 'अप्रत्तासु च कन्यामु प्रत्तास्वेके हि कुर्वते। लोकसङ्ग्रहणार्थं हि यदमन्त्रास्स्त्रियो मताः' (बौ॰ध॰१.५.११.५)॥ **लोकसङ्ग्रहणं महाजनवशीकार इति गोविन्दस्वामी।**
- 'आकाशस्थावकाशदानं कर्म, वायोर्व्यूहनं विन्यासरूपं, तेजसः पाकोऽपां सङ्ग्रहणं पिण्डीकरणरूपम्' (मनु॰१.१८ इत्यत्र कुल्लूकः)।
- 'कनकभूषणसङ्ग्रहणोचितो यदि मणिस्त्रपुणि प्रतिबध्यते' (तन्त्रा॰१.१.२६)। **सङ्ग्रहणोचितः=प्रतिवापस्योचितः।**
- 'कनकभूषणसङ्ग्रहणोचितो यदि मणिस्त्रपुणि प्रणिधीयते' (पञ्चत॰१.८५) इत्यत्र पाठः। **उक्तोऽर्थः।**
- 'अब्राह्मणस्य शारीरो दण्डः सङ्ग्रहणे भवेत्' (बौ॰ध॰२.२.४.१)। **सङ्ग्रहणं पारदार्यम्।**
- 'स्तेयं च साहसं चैव स्त्रीसङ्ग्रहणमेव च' (मनु॰८.६)।
- स्त्रियाः परपुरुषसम्पर्क इति कुल्लूकः।
- 'मूले च' (८.३५७)। मनुना स्वायम्भुवेन स्वयं सङ्ग्रहणं व्याख्यातम्। तद्यथा स्त्रियं स्पृशेददेशे यः स्पृष्टो वा मर्षयेत्तथा। परस्परस्यानुमते सर्वं सङ्ग्रहणं स्मृतम् इति।
- 'पुमान् सङ्ग्रहणे ग्राह्यः केशाकेशि परस्त्रियाः' (याज्ञ॰२.२८३)। **स्त्रीपुंसयोर्मिथुनीभावः सङ्ग्रहणमिति मिताक्षरा।**
- 'वर्चसो द्यावापृथिवी सङ्ग्रहणी' (अथर्व॰१९.५८.३)। **सङ्ग्रहणी=सङ्ग्रहण्यौ=दात्र्यौ।**
- 'सङ्ग्रहीता च मनुष्यान्' (आप॰ध॰२.८.२०-२१)। **सङ्ग्रहीता=अर्थप्रदानप्रियवचनप्रयोगादिना वशे कर्ता। तृनि रूपम्।**
- 'मातलिं सङ्ग्राहकमित्युवाच' (अवदा॰शक्रजा॰)। **सङ्ग्राहकः=क्षत्ता, सारथिः। **

### घट्
- घट् (घट-चेष्टायाम्)।
- 'सान्द्रं लेढि रसामृतं विचिनुते तात्पर्यमुद्रां च यः। सङ्घटते... काव्यश्रमज्ञो जनः' (का॰मी॰१.४)॥ **सङ्घटते=युज्यते।**
- 'सञ्जघटे लोकः' (रात॰६.२४२)। **समियायेत्याह।**
- 'भेरीमृदङ्गवीणानां कोणसङ्घाटितः' (शब्दः) (रा॰२.७१.२६)। **सङ्घाटितः=ताडनेनोत्पादितः।**
- 'तत्सर्वाः स घट्यन्तां प्रजाः' (कथा॰१३.१८३)।
- 'सङ्घाटितासङ्ख्यचण्डालडामरमण्डल...' (रात॰५.३२६)।
- 'सङ्घटय्याखिलान् स्थेयान्' (रात॰६.२८)। **सङ्घटय्य=सङ्गमय्य=सन्निपात्य।**

### घट्ट्
- घट्ट् (घट्ट-चलने)।
- 'अन्योन्यमिश्रितैः शस्त्रैराकाशं सञ्जघट्टिरे। बभञ्जुश्चिच्छिदुश्चैव तयोर्बाणाः सहस्रशः' (रा॰६.६८.३०)। **सञ्जघट्टिरे=चालयामासुः सञ्जघृषुः सम्पिपिषुः।**
- 'सङ्घट्टयति सैन्यानि द्रोणस्तु रथिनां वरः' (भा॰द्रोण॰९५.२२)। **सङ्घट्टयति=सम्मेलयति=सङ्गमयति।**
- 'सङ्घट्टयन्द्विजान् सर्वान्' (रात॰५.४५६)। **सन्निपातयन्नित्याह।**
- 'सङ्घट्टयन्नङ्गदमङ्गदेन' (रघु॰६.७३)। **सङ्घट्टयन्=सङ्घर्षयन्।**
- 'न्यवर्तत ततः कर्णः सङ्घट्टित इवोरगः' (भा॰द्रोण॰१८८.११)। **सङ्घट्टितः प्रतिहतः।**

### घुष्
- घुष् (घुषिर्-अविशब्दने, विशब्दनं प्रतिज्ञानम्, ततोऽन्यस्मिन्नर्थे, शब्द इत्यन्ये)।
- 'द्विजसङ्घुष्टं सरः' (भा॰वन॰१२५.११)। **पक्षिनिनादितमित्याह।**
- अष्टाध्याय्यां (७.२.२८) इत्यत्र वृत्तौ सङ्घुष्टं वाक्यमाह, सङ्घुषितं वाक्यमाहेत्युदाहरणे। **उच्चैरुदीरितमित्यर्थः।**

### धुष्
- घृष् (घृषु-सङ्घर्षे)।
- 'प्रयोगनिपुणैः प्रयोक्तृभिः सञ्जघर्ष सह मित्रसन्निधौ' (रघु॰१९.३६)। **सङ्घर्षः पराभिभवेच्छा। पस्पर्धे इत्यर्थः। धात्वर्थेन कर्मण उपसङ्ग्रहाद्घृषिरत्राकर्मकः।**
- 'सन्ति देवनिकायाश्च सङ्कल्पाज्जनयन्ति ये। वाचा दृष्ट्या तथा स्पर्शात् सङ्घर्षेणेति पञ्चधा' (भा॰आश्रम॰३०.२२)॥ **सङ्घर्षेण=रत्या=मैथुनेन।**

'तस्मिंश्च भ्राम्यमाणेऽद्रौ स घृष्यन्तः परस्परम्' (भा॰आदि॰१८.२२)॥ **सङ्घृष्यन्तः सङ्घृष्यमाणाः। सम्मृद्यमाना इत्यर्थः। **

### घ्रा
- घ्रा (घ्रा-गन्धोपादाने)।
- 'तमाहृतमग्निभिः सङ्घ्रापयन्ति' (श॰ब्रा॰१२.५.१.१३)। **गन्धं ग्राहयन्तीत्यर्थः। शम्शब्दोऽत्र विशेषको न।**

### चक्ष्
- चक्ष् (चक्षिङ्-व्यक्तायां वाचि, छन्दसि तु दर्शनेऽपि)।
- 'यदमुष्मै स्वाहाऽमुष्मै स्वाहेति जुह्वत् सञ्चक्षीत' (श॰ब्रा॰१३.३.५.२)। **सञ्चक्षीत=गणयेत्।**
- 'सञ्चक्षाणो भुवना देव ईयते' (ऋ॰६.५८.२)। **गणयन् सम्पश्यन्वेत्याह।**
- 'संयूथेव जनिमानि चष्टे' (ऋ॰७.६०.३)। **उक्तोऽर्थः।**
- 'न पततः सं सञ्चक्षीत' (आप॰ध॰१.११.३१.१७)। **पतत्त्रिणो न गणयेदित्याह।**
- 'यस्य त्रसन्ति शवसः सञ्चक्षि शत्रवः' (ऋ॰६.१४.४)। **सञ्चक्षि=दर्शने, चिन्तायाम्।**
- 'घोरमुत्पातजं भयम्। सञ्चचक्षेऽथ मेधावी शरीरे चात्मनो जराम्' (रा॰२.१.२७)। **सञ्चचक्षे=ददर्श।**
- 'चक्षुर्भ्यां सञ्चक्षाणो दहन्निव अहनद् हरिम्' (भा॰पु॰३.१९.८)। **उक्तोऽर्थः।**
- 'मेरोरप्यन्तरं पार्श्वे पूर्वं सञ्चक्ष्व सञ्जय। निखिलेन महाबुद्धे माल्यवन्तं च पर्वतम्' (भा॰भीष्म॰७.१)। **सञ्चक्ष्व=उपवर्णय, विस्तरेणाख्याहि।**
- 'सञ्चक्षे कं पृश्निमेतामुपाजे' (अथर्व॰५.१०.२)। **सञ्चक्षे परीक्षितुम्।**

### चर्
- चर् (चर-गतिभक्षणयोः)।
- 'सर्वा दिशः समचरद् रोहितोऽधिपतिर्देवः' (अथर्व॰१३.२.४१)। **समचरत्=आक्रामत्=व्याप्नोत्।**
- 'सर्वा दिशः समचरत्सैन्यं विक्षोभयन्निव' (भा॰द्रोण॰२१.३४)। **उक्तोऽर्थः।**
- 'उभौ लोकौ सञ्चरसि इमं चामुं च देवल' (समस्तृतीयायुक्तात् १.३.५४ सूत्रे भाष्ये)।
- 'नान्तराग्नी (गार्हपत्याहवनीयौ) सञ्चरति' (आप॰श्रौ०६.१.२.७)।
- 'सञ्चरिष्यति लोकांश्च देवगन्धर्वरक्षसाम्' (भा॰आश्रम॰२०.३५)।
- 'क्वचित्पथा सञ्चरते सुराणाम्' (रघु॰१३.१९)। **सञ्चरते=गच्छति।**
- 'शिष्यो गुरोर्नृपश्रेष्ठ प्रतिकूलं न सञ्चरेत्' (वि॰पु॰३.९.४)। **सञ्चरेत्=आचरेत्=व्यवहरेत्। अस्थाने सम्शब्दः। केवलेन चरतिनाऽऽचरतिना वैवमर्थं ब्रूयात्।**
- 'चरन्तः सञ्चरन्तश्च तत्र वातमजामृगाः' (बृ॰श्लो॰८.४२)। **सञ्चरन्तः परिक्रामन्तः।**
- 'सञ्चारयामास जरां तदा पुत्रे महात्मनि' (भा॰आदि॰७५.४५)। **सञ्चारयामास=सङ्क्रमयामास।**
- 'सुहृदि वत्से वाङ्मयं समस्तमेव सञ्चारयामास' (हर्ष॰कविवंशवर्णने)। **उक्तोऽर्थः।**
- 'ह्रस्वमासाद्य सञ्चारं नासौ विनमते क्वचित्' (भा॰वन॰७५.९)। **सञ्चारम् द्वारम्।**
- 'यत्रौषधिप्रकाशेन नक्तं दर्शितसञ्चराः। अनभिज्ञास्तमिस्राणां दुर्दिनेष्वभिसारिकाः' (कु॰६.४३)। **सञ्चरो मार्गः। सञ्चरतेऽनेनेति व्युत्पत्तेः।**
- 'दक्षिणपश्चिमे अन्तरेण सञ्चरः' (गो॰गृ॰३.७.१०)। **सञ्चरः सञ्चरणमार्गः।**
- 'तेषां पौष्णान्तानि पञ्च सञ्चराणि' (आप॰श्रौ॰८.१.२.३)। **सञ्चरन्ति पर्वचतुष्टयमिति पर्वचतुष्टयसाधारणानि पञ्च हवींषि सञ्चराण्युक्तानि।**
- 'दूती सञ्चारिणी समे' (अमरः)। **दूतीसञ्चारिके समे इत्यपि पाठः। सञ्चारयति प्रापयति सन्देशमिति व्युत्पत्तरिति स्वामी।**

### चल्
- चल् (चल-कम्पने, चल-विलसने)।
- 'ताः स्त्रियः स्वप्नशीलज्ञाश्चेष्टां सञ्चलनाडिषु (रा॰२.६५.१४)। **सञ्चलनाडिषु=हृदयकरमूलनाडिषु।**

### चेष्ट
- चेष्ट् (चेष्ट-चेष्टायाम्)।
- 'सञ्चेष्टन्ते शत्रवोऽस्माद्रणाग्रे' (भा॰उ॰४८.४७)। **इतस्ततो भ्रमन्तीत्यर्थः।**
- 'पाण्डवानां महत्सैन्यं यं दृष्ट्वोद्यतमाहवे। कालाग्निमिव दुर्धर्ष समचेष्टत नित्यशः' (भा॰भीष्म॰१४.१३)। **समचेष्टत=अकम्पत।**

### जन्
- जन् (जनी-प्रादुर्भावे)।
- 'दृष्टवत्यास्तु सञ्जज्ञे शिबिरौशीनरो नृपः' (हरि॰१.३१.२७)। **दृष्टवत्या इति सप्तमीस्थाने पञ्चमीप्रयोगो व्यवहारव्यभिचारः क्वाचित्कः। जननक्रियायां मातुरधिकरणता स्थितेति प्रसाधितमस्माभिर्वाग्व्यवहारादर्शे।**

### जल्प्
- जल्प् (जल्प-व्यक्तायां वाचि)।
- 'तस्मिन् पुरे जनपदे सञ्जल्पोऽभूच्च सङ्घशः'। **सञ्जल्पः=साधारणो जल्पः, समुदितो जल्पः।**

### जि
- जि (जि-जये, जि-अभिभवे)। 'अहं धनानि सञ्जयामि शश्वतः' (ऋ॰१०.४८.१)। **सञ्जयामि=साकं जयामि।**
- 'न च सन्दर्शने किञ्चित्प्रवृत्तमपि सञ्जयेत्' (भा॰वि॰४.२९)। **सञ्जयेत्=स्वीकुर्यात्। अहम्पूर्विकयाऽनाकारितः सन्नित्यर्थः। सन्दर्शने समक्षम्।**
- 'सत्त्वं सुखे सञ्जयति रजः कर्मणि भारत' (गीता १४.९)। **सत्त्वं प्रकृष्टं सत्सुखदुःखकारणमभिभूय सञ्जयति संश्लेषं जनयतीत्यर्थः।**
- 'इतो जयेतो विजय सञ्जय जय' (अथर्व॰८.८.२४)।

### जीव्
- जीव् (जीव-प्राणधारणे)।
- 'सञ्जीवाः स्थ सञ्जीव्यासम्' (अथर्व॰१९.७०.३)। **सञ्जीवाः सम्यग्जीवन्तः। जीवनकाल एकः क्षणो वैयर्थ्येन न नीयते यस्ते (सायणः)।**
- 'तेन सञ्जीवतु मम प्रिया' (भा॰आदि॰९.४)। **पुनः प्राणान्धारयत्वित्याह।**
- 'तवामृतरसप्रख्यं हस्तस्पर्शमिमं प्रभो। लब्ध्वा सञ्जीवितोऽस्मीति मन्ये कुरुकुलोद्वह' (भा॰आश्रम॰३.७३)। **उक्तोऽर्थः।**

### जु
- जु (जु-वेगितायां गतौ सौत्रो धातुः)।
- 'सञ्जवनपुञ्जितोद्विग्नपरिजने' (हर्ष॰५)। **सञ्जवनं चतुःशालम्।**

### ज्ञा
- ज्ञा (ज्ञा-अवबोधने)।

'सञ्जानते न यतन्ते मिथस्ते' (ऋ॰७.७६.५)। **सञ्जानते परस्परमानुकूल्येन ऐकमत्येन वर्तन्त इत्याह।**
- 'ते जानत स्वमोक्यं संवत्सासो न मातृभिः' (ऋ॰८.७२.१४)।
- 'सङ्गच्छध्वं संवदध्वं सं वो मनांसि जानताम्' (ऋ॰१०.१९१.२)।
- 'सञ्जानीध्वं सम्पृच्यध्वं सं वो मनांसि जानताम्' (अथर्व॰६.६४.१)। **उक्तोऽर्थः।**
- सं ह्यज्ञास्था वरुणैः (वरुणेन–पिप्पलाद॰) संविदानः' (अथर्व॰३.४.६)। **समज्ञास्थाः सम्यग् जानासि, इतरैः साधारणं वा जानीषे त्वदाह्वानविषये।**
- 'सञ्जानीतां मे ग्रामः इति तस्य ह तत एव ग्रामः सञ्जज्ञे' (श॰ब्रा॰४.१.५.७)। **सञ्जानीतां सम्यक् समं वर्तताम्, मिथ आनुगुण्येन वा व्यवहरतामित्याह। सञ्जज्ञे=साधु संव्यवजहार।** 'द्विषद्भ्यो वै रघ्यामो हन्त सञ्जानामहा एकस्य श्रियै तिष्ठामहा इति' (श॰ब्रा॰३.४.२.२)। **सञ्जानामहा=सञ्जानामहै=सङ्गता एकमतयो भवाम।**
- 'प्रजापतिः प्रजा असृजत ता नानोल्बा असृजत, ता न समजानत। सोऽकामयत सञ्जानीरन्निति ताः समानोल्बा अकरोत्' (श॰ब्रा॰७.१.१.७)। **उक्तोऽर्थः।**
- 'यदा वै द्यावापृथिवी सञ्जानाते अथ वर्षति' (श॰ब्रा॰१.८.३.१२)।
- 'मात्रा सञ्जानीते। पित्रा सञ्जानीते' (पा॰२.३.२२ सूत्रवृत्तौ)। **मात्रैकमना वर्तते। पित्रैकमना वर्तत इत्येतयोरर्थः। शतं सञ्जानीते। सहस्रं सञ्जानीते। देयमित्यभ्युपगच्छति इति वाररुचसङ्ग्रहे नारायणः। अवेक्षत इति दीक्षितः। अन्वेषत इति चापटेः। मातुः सञ्जानाति। पितुः सञ्जानाति। सोत्कष्ठं स्मरतीत्यर्थः।**
- 'यन्नो भवान् सजानीते तस्मिंस्तिष्ठामहे वयम्' (भा॰पु॰९.१६.३४)। **सञ्जानीते=आज्ञापयति। अपूर्वः स्वकपोलकल्पितोऽर्थः। तदस्य शीलं पुराणकारस्य व्यासेतरस्य।**
- 'यद्वै त्वं (मनः) वेत्थाऽहं तद्विज्ञापयामि सञ्ज्ञपयामि' (श॰ब्रा॰१.४.५.१०)। **सर्वस्य बोधविषयतां नयामीत्याह।**

**-'**अथैनामुदगुत्सृप्य सञ्ज्ञपयन्ति' (गो॰गृ॰३.१०.२१)। **आलमन्ते घ्नन्तीत्याह।**
- 'ता (आपः) एतयर्चा समज्ञपयत्' (ऐ॰ब्रा॰८.२)। **सम्प्रतिपन्ना अकरोदित्यर्थः।**
- 'सञ्जानानाः समनसः सयोनयः (अथर्व॰७.२१.१)। **सञ्जानानाः समानज्ञानाः। कार्यविषये परस्परमैकमत्यं प्राप्ता इत्यर्थः।**
- 'ईलिता हि शेरे सजानानाः' (श॰ब्रा॰२.३.१.३)। **सञ्जानानाः सन्तुष्यन्त इत्यर्थः प्रतिभाति। न चेदं कल्पनामात्रम्। मारणतोषणनिशामनेषु ज्ञा इति घटादिषु मित्त्वार्थ गणसूत्रम्। तत्र ण्यन्तस्य सञ्ज्ञपयतेस्तोषणमर्थो व्यक्तमुदितस्तेनाप्यन्तस्य सञ्जानातेस्तुष्टिरर्थ इत्यनायासमायाति। ईलिता इति ईरयतेर्लत्वमापाद्य निष्ठायां रूपम्। मृदुमृद्वास्फालिता इत्यर्थः।**
- 'तद्यत् तिस्रश्चैकां चान्वाह सञ्जानानावेवैनौ तत्सङ्गमयति (ऐ॰ब्रा॰१.३०)। **सञ्जानानौ सम्प्रतिपन्नाविति षड्गुरुशिष्यः।**
- 'सञ्जानाना ह्यस्यापो यज्ञं वहन्ति' (ऐ॰ब्रा॰२.२०)।
- 'सञ्जानानान् परिहरन् रावणानुचरान् बहून्' (भट्टि॰८.५६६)। **सञ्जानानान्=चेतयमानान्=जागृतः=जागरूकान्।**
- 'मयि सञ्ज्ञानमस्तु वः' (अथर्व॰३.१४.४)। **सञ्ज्ञानं सम्प्रीतिरिति सायणः।**
- 'सञ्ज्ञानमाज्ञानं विज्ञानं प्रज्ञानम्' (ऐ॰उ॰३.४)। **सञ्ज्ञानं प्रबोधसामान्यलक्षणमिति गोपाल॰। सञ्ज्ञानं सञ्ज्ञप्तिश्चेतनभाव इति शङ्करः।**
- 'सञ्ज्ञानं न स्वेभिः सञ्ज्ञानमरणेभिः' (अथर्व॰७.५४.१)।** सञ्ज्ञानमैकमत्यम्, अविसंवादः। वेदेऽरणशब्दः परवचनः।**
- 'तत्कृण्मो ब्रह्म वो गृहे सञ्ज्ञानं पुरुषेभ्यः' (अथर्व॰३.३०.४)। **सञ्ज्ञानं समानज्ञाननिमित्तम्। ऐकमत्यापादकम्।**
- 'एतद्वै सञ्ज्ञानं सन्तनि सूक्तं यत्कयाशुभीयम्' (ऐ॰ब्रा॰५.१६)। **सञ्ज्ञानं परस्परैकमत्यसाधनमिति सायणः। ऐक्यहेतुभूतमिति षड्॰।**
- 'क्षुद् धर्मसञ्ज्ञां प्रणुदत्यादत्ते धैर्यमेव च' (भा॰वन॰२६०.२४)। **सञ्ज्ञां बोधम्।**
- 'अहिते हितसंशस्त्वमघ्रुवे घ्रुवसञ्ज्ञकः' (भा॰शां॰३२९.२७)। **हितसञ्ज्ञः=हितं सम्यग् जानातीति।**
- 'सञ्ज्ञामेवाभ्यामेतत्करोति' (श॰ब्रा॰७.१.१.३८)। **सञ्ज्ञाम्=समन्वयम्।**
- 'स शर्यातेभ्यश्चुक्रोध। तेभ्योऽसञ्ज्ञां चकार। पितैव पुत्रेण युयुधे भ्राता भ्रात्रा' (श॰ब्रा॰४.१.५.३)। **असञ्ज्ञा=विरोधः।**

### ज्वर्
- ज्वर् (ज्वर-रोगे)।
- 'किमिच्छन् कस्य कामाय शरीरमनु स ज्वरेत्' (बृ॰उ॰४.४.१२)।
- 'ईश्वरत्वं पृथिव्याश्च वसुमत्तां च तादृशीम्। यज्ञं च तादृशं दृष्ट्वा मादृशः को न सञ्ज्वरेत्' (भा॰सभा॰४७.३४)। **सञ्ज्वरेत्=सन्तप्येत।**
- सन्तापः सञ्ज्वरः समावित्यमरः।
- 'दिष्टं बलीय इति मन्यमानो न सञ्ज्वरेन्नापि हृष्येत्कथञ्चन' (भा॰आदि॰८९.८)। **उक्तोऽर्थः।**

### डी
- डी (डीङ्-विहायसा गतौ)।
- 'सण्डीनम्' (भा॰कर्ण॰४१.२६)। **ललितं गतमित्यर्थः।**

### तक्ष्

–तक्ष् (तक्षू/त्वक्षू-तनूकरणे)।
- 'निस्त्रिंशाभ्यां सुतीक्ष्णाभ्यामन्योन्यं सन्ततक्षतुः'। **सम्यक् ततक्षतुरित्यर्थः।**

### तन्

–तन् (तनु-विस्तारे)।
- डुवप-बीजसन्ताने इति धातुपाठः। **बीजसन्तानो बीजविकिरणम् (=बीजविकरणम्)।**
- 'संरश्मिभिस्ततनः सूर्यस्य' (ऋ॰७.२.१)। सन्ततनः संयुङ्ग्धि।
- 'अध्वर्युं निष्क्रामन्तं प्रस्तोता सन्तनुयात्' (लाट्या॰श्रौ॰१.११.२)। **तमनु बध्नीयात्। अनुपदमनुगच्छेदित्याह।**
- 'यज्ञेन यज्ञं सन्तनोति सन्ततं ह्येवास्यैतद् व्रतं भवति' (श॰ब्रा॰३.२.२.७)। **सन्तनोति सम्बध्नाति, अविच्छिन्नं करोति।**
- 'अभोजनेन सन्तनुयादित्येके' (द्रा॰गृ॰२.२.९)। **अविच्छिन्नं कुर्यादित्यर्थः।**
- 'अद्भिरेवास्या एतत्क्षतं विलिष्टं सन्तनोति' (श॰ब्रा॰६.४.३.१)। **सन्तनोति सन्दधाति।**
- 'माल्यैश्च विविधैः..... सन्तता शुशुभे भूमिः' (रा॰५.१४.४६)। **सन्ततावव्याप्ता=आकीर्णा।**
- 'अपरोप्यवलप्राणः कृशो धमनिसन्ततः' (भा॰वन॰९.१२)। **धमनिसन्ततः=सिराव्याप्तः।** छातत्वान्निर्मांसप्रायत्वात्सन्दृष्टधमनीकः, धमनील इति यावत्।
- 'अर्थसन्ततिकामश्च रक्षेदेतानि नित्यशः' (भा॰उ॰३९.३८)। **अर्थसन्ततिः=अर्थानामविच्छेदेन वृद्धिः।**

### तप्
- तप् (तप-सन्तापे)।
- 'तानथर्वण ऋषीनाथर्वणांश्चार्षेयानभ्यश्राम्यद् अभ्यतपत् समतपत्' (गो॰ब्रा॰१.१.५)। **सुष्ठवतापयदित्यर्थः।**
- 'सं मा तपन्त्यभितः सपत्नीरिव पर्शवः' (ऋ॰१०.३३.२)। **सन्तपन्ति=बाधन्ते=निपीडयन्ति।**
- 'ऋतस्य द्वारौ मा मा सन्ताप्तम्' (वा॰सं॰५.३३)।
- 'दिवापि मयि निष्क्रान्ते सन्तप्येते गुरू मम' (सावित्र्यु॰५.८३)। **सन्तप्येते=दूयेते=दुःख्यतः।**

**-**'उरसा हि समिव तप्यते' (श॰ब्रा॰११.५.२.४)।
- 'न सन्तापयितुं शक्यं सागराम्भस्तृणोल्कया' (हितोप॰१.८१)। **सन्तापयितुम्=उष्णीकर्तुम्।**
- 'यदतप्तं प्रणमति न तत्सन्तापयन्त्यपि। यच्च स्वयं नतं दारु न तत्सन्तापयन्त्यपि॥' इति च तत्रैव पाठान्तरं मातृकासु।
- 'सन्तप्तानां त्वमसि शरणम्' (मेघ॰७)।** दुःखितानाम्, आर्तानां घर्मार्तानाम्।**
- 'सन्तप्तायसि संस्थितस्य पयसो नामापि न श्रूयते' (भर्तृ॰२.६७)। **सन्तप्तम्=अत्युष्णम्=प्रज्वलत्।**
- सन्तप्तपद्माः पद्मिन्यो लीनमीनविहङ्गमाः। **सन्तप्तपद्माः=म्लानाम्बुजाः।**

### तम्
- तम् (तमु-काङ्क्षायाम्)।
- 'चिरं चेतश्चन्दनचन्द्रमःकमलिनीचिन्तासु सन्ताम्यति' (गीतगो॰४.२१)। **सन्ताम्यति सङ्क्षीयते उपदीयते।**

### तर्ज्
- तर्ज् (तर्ज-भर्त्सने)।
- 'ततस्तं वाग्भिरुग्राभिः संरब्धः समतर्जयत्' (हरि॰२.११९.७७)। **समतर्जयत्=समतर्जयत=अभर्त्सयत। नार्थः समा।**

### तिज्
- तिज् (तिज-निशाने)।

वृकोदरम्।
- 'सन्तेजयंस्तदा वाग्भिर्मातरिश्वेव पावकम्' (भा॰उ॰७५.३)॥ **सन्तेजयन्=सम्प्रहर्षयन्, वर्धयन्, क्रोधं जनयन्।**

### तुद्
- तुद् (तुद-व्यथने)।
- 'आतोदिनौ नितोदिनावथो सन्तोदिनावुत' (अथर्व॰७.१००.३)।
- सन्तोदिनौ सम्भूय व्यथाकारिणौ।

### तुल्
- तुल् (तुल-उन्माने)।
- 'आकिञ्चन्यं च राज्यं च तुलया समतोलयत्' (भा॰शां॰२७६.१०)।
- 'उत्कृत्योत्कृत्य मांसानि तुलया समतोलयत्' (भा॰अनु॰३२.२४)। **सम्-शब्द इह धातुना साहचर्यमेव प्रयोगेषु दर्शयति नार्थान्तरं किमपि द्योतयति।**

### तुष्
- तुष् (तुष-प्रीतौ)।
- 'सन्तृष्टो भार्यया भर्ता भर्त्रा भार्या तथैव च' (मनु॰३.६०)। **प्रीत इत्यर्थः। इहापि सम्शब्दो नार्थे वैशिष्ट्यं किमपि करोति।**
- 'सन्तोषमूलं हि सुखं दुःखमूलं विपर्ययः' (मनु॰४.१२)। **सन्निहितसाधनादधिकस्यानादित्सा सन्तोष इति योगाः। **

### तृद्
- तृद् (उतृदिर्-हिंसानादरयोः)।
- 'तान् (गर्तान्) अक्षणया सन्तृन्दन्ति... तस्मादिमे प्राणाः परः सन्तृण्णाः (श॰ब्रा॰३.५.४.१४)। **सन्तृण्णाः=सन्दृब्धाः=तिरश्चीनेन च्छिद्रेण संयुक्ताः।**
- 'त्रीणि पलाशपलाशानि सन्तृद्य' (शां॰श्रौ॰४.१८.५)। **सन्तृद्य=सम्भिद्य।**
- 'यथा शङ्कुना सर्वाणि पर्णानि सन्तृण्णान्येवमोङ्कारेण सर्वा वाक् सन्तृण्णा' (छां॰उ॰२.२३.४)। **सन्तृण्णा=विद्धा।**

### तृप्
- तृप् (तृप-प्रीणने)।
- 'यावन्तः कामाः समतीतृपस्तान्' (अथर्व॰१२.३.३६)। **या तृप्तिः सैव सन्तृप्तिः, तेन सम्शब्दो धात्वर्थानुवादी नार्थोपजनाय। धातुपाठेऽर्थनिर्देशो व्यामोहकः। धातुरेष प्राचीने साहित्ये सर्वत्राकर्मको न केवलं दैवादिकः सौवादिकोऽपि। अत एव प्रकृते समतीतृप इत्यत्र प्रीणने णिच्प्रयोगः।**

### तॄ
- तॄ (तॄ-प्लवनतरणयोः)।
- 'यदङ्ग त्वा भरताः सन्तरेयुः' (ऋ॰३.३३.११)। **सन्तरेयुः=तरेयुः=उत्तरेयुः।**

'चिन्ताशोकमहाह्रदम् ... प्रज्ञया सन्तरन्ति' (भा॰शां॰३०१.६४-६५)।
- 'सं पूषन्नध्वनस्तिर' (ऋ॰१.४२.१)। **अध्वनोऽतिक्रामेत्याह।**
- 'ऋक्सामाभ्यां सन्तरन्तो यजुभिः' (वा॰सं॰४.१)।
- 'स कृत्वा प्लवमात्मानं सन्तारयति तावुभौ' (मनु॰११.१९)।

### त्यज्
- त्यज् (त्यज-हानौ)।
- 'यजस्व देहि दीक्षस्व तपस्तप्यस्व सन्त्यज' (रा॰२.१०८.१६)। **सन्त्यज=प्रव्रज। सम्शब्दस्त्यागस्य परिपूर्णतामाह, दत्तस्याप्रत्यापत्तिम्।**

### त्वर्
- त्वर् (ञित्वरा-सम्भ्रमे)।
- 'यद्ध वा इदं पूर्वयोः सवनयोरसन्त्वरमाणाश्चरन्ति' (ऐ॰ब्रा॰३.४४)। **असन्त्वरमाणाः=असम्भ्रान्ताः=अव्यग्राः।**
- 'त्वं प्रापयाशु मां रामं प्राणाः सन्त्वरयन्ति माम्' (रा॰.२.५९.२३)। **सन्त्वरयन्ति=त्वरां कारयन्ति।**

### दंश्
- दंश् (दंश-दशने)।
- 'व्याघ्रीव च हरेत् पुत्रान् सन्दशेन्न च पीडयेत्' (शिक्षा)। **दशनैर्गृह्णीयात्।**
- 'सन्दश्य दशनच्छदम्' (भा॰आदि॰१६३.८)।** ओष्ठी निपीड्य। अधरोष्ठौ उपपीड्य।**
- 'सन्दष्टकुसुमशयनानि गात्राणि' (शा॰३.१८)।
- 'सन्दष्टवस्त्रेष्वबलानितम्बेषु' (रघु॰१६.६५)। **सन्दष्टवस्त्रेषु=संश्लिष्टाम्बरेषु।**

### दह्
- दह् (दह-भस्मीकरणे)।
- 'यं त्वमग्ने समदहस्तमु निर्वापया पुनः' (अथर्व॰१८.३.६)।

### दा

–दा (डुदाञ्-दाने)।
- 'सर्वाः सङ्गत्य वीरुधोऽस्यै सन्दत्त वीर्यम्' (ऋ॰१०.९७.२१)। **सन्दत्त=सम्भूय दत्त।**
- 'समस्मे इषं वसवो ददीरन्' (ऋ॰७.४८.४)। **उक्तोऽर्थः।**
- 'अग्निः सूर्य आपो मेधां विश्वे देवाश्च सन्ददुः' (अथर्व॰१२.१.५३)।
- 'उत्तरात्त्वा सोमः सं ददातै (अथर्व॰१२.३.२४)। **सन्धारयत्वित्यर्थः।**
- 'मा वामन्ये नियमन् देवयन्तः सं यद्ददे नाभिः पूर्व्या वाम्' (ऋ॰४.४४.५)। **सन्ददे=स्वसविघे धारयामि।**
- 'आत्मानमपि सन्दत्ते पात्रे दाता स उच्यते' (शुक॰१.३२४)। **अनर्थकः संशब्दः।**

### दा
- दा (दाप्-लवने)।
- 'बहिर्देवसदनं सन्दामीति' (का॰श्रौ॰भाष्य उद्धरणम्)। **अवदाय सङ्गृह्णामीत्यर्थः।**

### दिश्
- दिश् (दिश-अतिसर्जने)।

'वाल्मीकये च ऋषये सन्दिदेशासनं ततः' (रा॰१.२.२९)। **सन्दिदेश=ददौ। इदमासनं सनाथ्यतामिति निवेदयामासेत्यर्थः।**
- 'तौ सन्दिदेशेतिकर्तव्ये' (भा॰वन॰२८६.२८)। **उपदिदेशेत्याह।**
- 'अथ विश्वात्मने गौरी सन्दिदेश मिथः सखीम्' (कु॰६.१)। **सन्देशेन प्रजिघायेत्यर्थः। इह दिशिरुच्चारणक्रियो न, नाप्यतिसर्जनार्थः, किन्तर्हि वक्तव्योच्चारणपूर्वके विसर्जने वर्तते। अत एव सखीम् इत्यत्र द्वितीयोपपन्ना भवति। विश्वात्मन इत्यत्र च क्रियाग्रहागमपि कर्तव्यमिति वचनाच्चतुर्थी च।**
- 'फाल्गुनं चापि सन्दिदेश हयान् प्रति' (भा॰१४.२१०.४)। **सन्दिदेश=उपदिदेश।**
- 'अभिदूति काचिदिति सन्दिदिशे' (शिशु॰९.५६)। **दूतोषु मध्ये काचिद् वक्ष्यमाणलक्षणं सन्देशमुक्तेत्यर्थः।**
- 'न त्वां सन्देष्टुमर्हामि भर्तॄन् प्रति' (भा॰सभा॰७९.५)। **सन्देष्टुम्=उपदेष्टम्=अनुशासितुम्।**
- 'सन्दिष्टश्चासि यानर्थांस्तांस्तान् ब्रूयास्तथा तथा' (रा॰२.५२.५९)। **सन्दिष्टः=उपदिष्टः।**
- 'तव सन्दिष्टवान् इदम्' (कथा॰१४.२)। **तुभ्यमिमं सन्देशमुक्तवानित्यर्थः।**
- 'आदिशत्सर्वं यथासन्दिष्टमिष्टवत्' (रा॰२.८२.२२)। **यथासन्दिष्टम्=यथादेशम्।**
- 'सन्दिष्टस्याप्रदाता च' (याज्ञ्॰२.२३२)। **सन्दिष्टस्य=प्रतिश्रुतस्य।**
- 'दूतैर्मधुरसम्भाषैर्नैतदस्तीति सन्दिशन्' (भा॰उ॰१९०.२)।
- 'ततः शक्रेण सन्दिष्टश्चित्रसेनो ममान्तिकम्' (भा॰वन॰३६.३१)। **सन्दिष्टः=प्रेषितः=विसृष्टः (सन्देशेन सहेति गम्यते)।**
- 'किं नु खलु दुःष्यन्तस्य युक्तरूपमस्माभिः सन्देष्टव्यम्' (शा॰४)। **सन्देशवचः प्रापणीयं हारणीयमित्यर्थः। **

### दिह्
- दिह् (दिह-उपचये)।
- 'सा (निर्ऋतिः) पृथिव्या सन्दिह्यते' (नि॰२.७)। **सन्दिह्यते=व्यतिकीर्यते, व्यामिश्रयते।**
- 'योऽयं संवत्सरे यज्ञः स सन्दिह्यते' (मी॰१७.४७ सूत्रे शा॰भा॰)। **तद्विषये सन्देहो भवतीत्यर्थः।**
- 'करोतिकिरती सन्दिग्धौ वर्षकर्मणा' (नि॰२.९)।** सन्दिग्धौ=सन्देहस्य विषयः। तस्य सन्दिदिहे।**
- 'बुद्धिस्तां दृष्ट्वा तद्विनिर्णये' (रा॰५.१८.१७)। **सन्देहवत्यजायतेत्यर्थः।**
- 'धूपैर्जालविनिःसृतैर्वलभयः सन्दिग्धपारावताः' (विक्रम॰३.१०)। **उक्तोऽर्थः।**
- 'पान्तु त्वामकठोरकेतकशिखासन्दिग्धमुग्धेन्दवः' (जटाः) (मालती॰१.२)।** उक्तोऽर्थः।**
- 'सन्दिग्धसाध्यवान् पक्षः' (तर्क॰)।
- 'पर्वतसमीपं गतस्तद्गते चाग्नौ सन्दिहानः' (तर्कभाषा)। **सन्दिहानः सन्देहं कुर्वाणः।**
- 'तन्मे सन्देहयद्दिशः' (भा॰अादि॰१३१.५१)। **सन्देहयत्=समदेहयत्=अमोहयत्।**
- 'अथ सन्देहयानानां दृष्ट्वा स्पृष्ट्वा च पार्थिवम्। यत्तदाशङ्कितं पापं तस्य जज्ञे विनिश्चयः' (रा॰२.६५.१५)॥ **सन्देहयानानाम् इति स्वार्थे णिच्। आगमशास्त्रस्यानित्यत्वान्मुङ्न कृतः। सोऽयं मुगभावः क्वाचित्को णिङन्तस्य कमेर्ण्यन्तानां च केषाञ्चिच्छानचि दृष्टो नेतरत्र।**
- 'तस्य क्षतजसन्दिग्धं जातरूपपरिष्कृतम्। विमुच्य कवचम् ...' (भा॰स्त्री॰२०.८)। **अत्र सन्दिग्धं दिग्धमेवाह। सम्शब्दो धात्वर्थानुवादी।**
- 'रक्तचन्दनसन्दिग्धौ..... बाहू' (भा॰कर्ण॰६२.२०)। **इहापि पूर्ववत्।**
- 'लोमानि जतुना सन्दिह्य' (कौशिक॰१३.२६)। **सन्दिह्य=उपलिप्य।**
- 'सन्देहस्त्वेष आत्मन इति होवाच' (छा॰उ॰५.१५.२)। **सन्देहः=त्वगादिरुपचयहेतुः।**

### दीप्
- दीप् (दीपी-दीप्तौ)।
- 'अग्निं न मा मथितं सं दिदीपः' (ऋ॰८.४८.६)। **प्रज्वलय प्रकाशय भासयेत्याह।**
- 'सन्दीप्ते भवने तु कूपखननं प्रत्युद्यमः कीदृशः' (भर्तृ॰३.७७)। **सन्दीप्ते=दग्धे।**

### दुष्
- दुष् (दुष-वैकृत्ये)।
- 'यदि यास्यति सन्दुष्टा रामस्याक्लिष्टकर्मणः। नेयं स्वस्तिमती सेना गङ्गामद्य तरिष्यति' (रा॰गोरे॰सं॰२.९१.११)। **सन्दुष्टा=विकृतमनाः=अनिष्टसङ्कल्पा। समा नार्थः, यथा प्रदुष्टविप्रदुष्टयोर्विप्राभ्यां नार्थः।**

### दुह्
- दुह् (दुह-प्रपूरणे)।
- 'अहन्यहनि सन्दुह्यान्महीं गामिव बुद्धिमान्' (भा॰शां॰१२०.३३)। **दुह्यादित्येवार्थः सम्शब्दो धात्वर्थानुवर्ती।**
- 'य इमे रोदसी मही सं मातरेव दोहते' (ऋ॰९.१८.५)। **सन्दोहते=सम्भूय दुग्ध इत्याह। सम्पिवत इति तात्पर्यम्।**
- 'सर्वघोषस्य सन्दोहो गृह्यतां मा विचार्यताम्' (वि॰पु॰५.१०.३९)। **समुदितो दोहः सन्दोहः। अन्यत्र समूहवचने सन्दोहशब्द इव नात्र दोहशब्दोऽत्यन्ततिरस्कृतार्थः।**
- 'सर्वघोषस्य सन्दोहः क्रियतां किं विचार्यते' (हरि॰२.१६.११)। **उक्तोऽर्थः।**
- 'त्रिरात्रं चैव सन्दोहः सर्वघोषस्य गृह्यताम्' (हरि॰२.१७.१४)।

### दृभ्
- दृभ् (दृभी-ग्रन्थे)।
- 'वायुना वै गौतम सूत्रं यस्मिन्नयं च लोकः परश्च लोकः सर्वाणि च भूतानि सन्दृब्धानि भवन्ति' (शा॰ब्रा॰१४.६.७.२)। **सन्दृब्धानि=सङ्ग्रथितानि।**

### दृश्
- दृश् (दृशिर्-प्रेक्षणे)।
- 'एवं या इष्टा देवता भवन्ति ताः सम्पश्यत्यसौ हविरजुषतासौ हविरजुषतेति' (श॰ब्रा॰१.९.१.१०)।
- 'मार्गमाणो वने सीतां राक्षसं सन्ददर्श ह' (रा॰१.१.५५)। **सन्ददर्श=आलुलोके। अत्र समा न किञ्चिदर्थान्तरमुपजन्यते।**
- 'भुवना सं च पश्यति' (अथर्व॰६.३४.४)। **ऐक्यरूपेण पश्यतीति सायणः।**
- 'ध्यानयोगेन सम्पश्येत्सूक्ष्म अात्मात्मनि स्थितः' (याज्ञ॰३.६४)। **सम्पश्येत्=सम्यक् पश्येत्।**
- 'इन्द्रेण सं हि दृक्षसे' (ऋ॰१.६.७)। **इन्द्रेण साकं समानकाले समानदेशे वा दृश्यस इत्याह।**
- 'समिव वा इमे लोका ददृशिरे' (पञ्च॰ब्रा॰१२.२) **उक्तोऽर्थः।**
- 'तदिदमेकमेव रूपं समदृश्यताप एव' (श॰ब्रा॰६.१.१.१२)। **सम्शब्दोऽत्र दर्शनस्य साम्यमाह।**
- 'सन्दृष्टव्ययकर्मवित्' (रा॰२.१.२६)। **सन्दृष्टः सम्यक् चिन्तितो व्ययो येषु तानि कर्माणि सन्दृष्टव्ययानि।**
- 'कवीँ रिच्छामि सन्दृशे सुमेधाः' (ऋ॰३.३८.१)। **कविभिः सुमेधस्त्वेन समानो दृश्येयेतीच्छामीत्याह।**
- 'य एष मनुष्यः प्रेक्षापूर्वकारी भवति स बुद्ध्या कञ्चिदर्थं सम्पश्यति, सन्दृष्टो प्रार्थना....' (१.३.१४ सूत्रे भाष्ये)।
- 'विपाकोऽयं दशग्रीव सन्दृष्टोऽनागतो मया' (भट्टि॰१८.३)। **सन्दृष्टः=सम्यगुपलब्धः।**
- 'मुकुटेन्द्रनीलमणिभिः सन्दर्शितेन्दीवरम्। श्रीगोविन्दपदारविन्दम्...' (गीत॰७.४२)। **सन्दर्शितेन्दीवरम्=आभासितरोलम्बम्। इन्दीवरशब्द इह भ्रमरमाचष्टे। **

### दो
- दो (दो-अवखण्डने)।
- 'सं परमान् समवमानथो सन्द्यामि मध्यमान्' (अथर्व॰६.१०३.२)। **सन्द्यामि बध्नामीत्यर्थः। सम्पूर्वो द्यतिर्बन्धने वर्तत इति सायणः।**
- 'सन्दानं वो बृहस्पतिः' (अथर्व॰६.१०३.१)। **सन्दानं बन्धनम्।**
- 'उत्तिष्ठतमारभेथामादानसन्दानाभ्याम्' (अथर्व॰११.९.३)। **सन्दानं बन्धनरज्जुः।**
- 'विमृळीकाय ते मनो रथीरश्वं न सन्दितम्। गीर्भिर्वरुण सीमसि' (ऋ॰१.२५.३)।** सन्दितम् बद्धम् (स्वस्थाने स्यन्दने वा)। विसीमसि=विसिनुमः=विषितं कुर्मः।**
- 'सन्दिताय स्वाहा। वल्गते स्वाहा' (वा॰सं॰२२.७)।
- 'असन्दितानां सन्दाता सन्दितानां च मोक्षकः' (मनु॰८.३४२)। **सन्दाता बन्द्धा। सन्द्यतेस्तृचि रूपम्। असन्दितानामबद्धानामश्वादीनाम्।**

### द्युत्
- द्युत् (द्युत-दीप्तौ)।
- 'सं सूर्येण दिद्युतद् उदधिर्निभिः' (वा॰सं॰३८.२२)।

### द्रु
- द्रु (द्रु-गतौ)।
- 'यत्रा नरः सं च वि च द्रवन्ति' (वा॰सं॰२९.४८)। **सन्द्रवन्ति=सङ्गच्छन्ते।**
- अन्वर्थं खल्वपि निर्वचनम्- 'गुणसन्द्रावो द्रव्यम्' (५.१.११९ सूत्रे भाष्ये )। **गुणसमूह इत्यर्थः।**

### धा
- धा (डुधाञ्-धारणपोषणयोः)।
- 'ब्रह्मा च गिरो दधिरे समस्मिन्' (ऋ॰६.३८.४)। **सन्दधिरे=सन्निहितवन्तः।**
- 'स सौभगानि दधिरे पावके' (ऋ॰६.५.२)। **उक्तोऽर्थः।**
- 'यन्मामेकं समधत्ताहिहत्ये' (ऋ॰१.१६५.६)। **प्रासञ्जयदित्याह।**
- 'हस्तेषु खादिश्च कृतिश्च सन्दधे' (ऋ॰१.१६५.६)। **सन्दधे- कर्मणि प्रत्ययः। खादिश्च कृतिश्च निहिते इत्यर्थः।**
- 'यथा नकुलो विच्छिद्य सन्दधात्यहिं पुनः' (अथर्व॰६.१३९.५)। **सन्दधाति=संहितं करोति पुनर्योजयति।**
- 'यथा सूच्या वासः सन्दधद् इयात्' (ऐ॰ब्रा॰३.१८)। **सन्दधत्=सीव्यत्।**
- 'यज्ञस्य विरिष्टं सन्दधाति' (छां॰उ॰४.१७.४)। **सन्दधाति=समादधाति।**
- 'अद्भिरेवास्या एतत्क्षतं विलिष्टं सन्तनोति सन्दधाति' (श॰ब्रा॰६.४.३.१)। **उक्तोऽर्थः।**
- 'तद्यथा लवणेन सुवर्णं सन्दध्यात्सुवर्णेन रजतम्' (छां॰उ॰४.१७.७)। **संयोजयेत्=सम्पृञ्च्यात्।**
- 'मुखेन मुखं सन्धाय' (श॰ब्रा॰१४.९.४.९)। **उक्तोऽर्थः।**
- 'तेषां सन्दध्मो अक्षीणि यथेदं हर्म्यं तथा' (अथर्व॰४.५.५)। **सन्दध्मः=निमीलयामः।**
- 'व्रणं कषाये सन्धत्ते' (सुश्रुते १.४७.७)। **व्रणं व्रणमुखं सन्धत्ते सङ्गतं करोति।**
- 'कृष्णं च वर्णमरुणं सन्धुः' (ऋ॰१७३.७)। **सन्धुः समधुः। अडभावश्छान्दसः। धाञो लुङि रूपम्। उभयोर्वर्णयोर्मेलनमकुर्वन्नित्याह।**
- 'धनुष्यमोघं समधत्तं बाणम्' (कु॰३.६६)। **समधत्त समयोजयत्।**
- 'शतमेकोऽपि सन्धत्ते प्राकारस्थो धनुर्धरः' (पञ्चत॰१.२२९)। **सन्धत्ते=अविचलः सन् विरोधमाचरति। शतं विरुणद्धीत्यर्थः।**
- 'हीयमानाः किल रिपोर्नृपाः सन्दधते परान्' (वेणी॰५.६)। **सन्धिबन्धं बध्नन्तीत्यर्थः।**
- 'शत्रुणा न हि सन्दध्यात्सुश्लिष्टेनापि सन्धिना' (हितोप॰१.८८)।
- 'सन्धेयानभिसन्धत्स्व विरोध्यांश्च विरोधय' (भा॰शां॰१५७.४)। **सन्धत्स्व=अनुकूलय।**
- 'सत्यधर्मव्यवेतेन न सन्दध्यात्' (का॰नी॰सा॰९.४१)। **न सन्धिं कुर्यात्।**
- 'सन्दधे दृशमुदग्रतारकाम्' (रघु॰११.६९)। **सन्दधे=ससञ्ज।**
- 'सर्वेषामेव मर्त्यानां व्यसने समुपस्थिते। वाङ्मात्रेणापि साहाय्यं मित्रादन्यो न सन्दधे' (पञ्चत॰२.१३)॥ **न सन्दधे=विधत्ते। लडर्थे लिट्।**
- 'तस्माद्बलं च कोषश्च नीतिश्चापि विधीयताम्। यथा कालोदये प्राप्ते सम्यक् तैः सन्दधामहे' (भा॰वि॰२९.८)। **सन्दधामहे=सन्दध्महे=व्यवहरामः, सम्यक् तान्युपयुज्महे।**
- 'न तत् परस्य सन्दध्यात्प्रतिकूलं यदात्मनः' (भा॰अनु॰११४.८)। 'सन्धत्ते भृशमरतिं हि सद्वियोगः' (कि॰५.५१)। **सन्धत्ते=जनयति।**
- 'यस्यावाच्यं न लोकेऽस्ति नाकार्यं चापि किञ्चन। वाचं तेन न सन्दध्यात्...' (भा॰शां॰११४.११)। **वाचं न सन्दध्यात्, तद्वचोभिः स्ववचांसि न मिश्रयेत्, न तेन सम्भाषेतेत्याह।**
- 'कथं काम न सन्दध्यात् सा त्वं विप्रेहि तिष्ठ वा' (भा॰आदि॰१६७.३८)। **सन्दध्यात्=साधयेत्।**
- 'रहस्यं शृणु भो राजन्... चोदितः सन्दधासीदम्' (यो॰वा॰६(२)१५७.२)। **सन्दधासि=रक्षसि।**
- 'असन्दधानो मानाद्यः समेनापि हतो भृशम् (पञ्चत॰.३.१३)। **सन्धिमकुर्वाण इत्याह।**
- 'न सन्दधानं ददृशे नाददानं च तं तदा। किरन्तमेव स शरान् ददृशे पाकशासनिः' (भा॰आश्व॰७४.१८)। **सन्दधानं (शरान्) धनुषि योजयन्तम्।**
- 'शीघ्रमभ्यस्यतो बाणान् सन्दधानस्य चानिशम्। नान्तरं ददृशे किञ्चित् कौन्तेयस्य यशस्विनः' (भा॰आदि॰१३८.४१)॥
- 'न गृह्णतोः शरान् घोरान्न च सन्दधतोस्तयोः' (हरि॰३.५९.९७)।
- 'सर्वमेतदशेषेण मन्त्री सन्धातुमर्हति' (का॰नी॰सा॰१३.६०)। **सन्धातुम्=समाधातुम्, साधूकर्तुम्, व्यवस्थापयितुम्।**
- 'सकद्दुष्टं हि मित्रं पुनः सन्धातुमिच्छति' (चाणक्य॰१९)। **सन्धातुम्=अनुकूलयितुम्।**
- 'न सन्धातुमनीकानि न चैवाथ पराक्रमे। आसीद्बुद्धिर्हते कर्ण.....' (भा॰शल्य॰२.४)॥ **सन्धातुम्=एकीकर्तुम्।**
- 'सहदेवस्तु सन्धाय रथेन गजयोधिनः। पातयामास नाराचैः.....' (भा॰वन॰२७१.११)। **सन्धाय=समीपमित्वा, सन्निकर्षं प्राप्य। संयायेति पाठान्तरम्।**
- 'सम्मृष्टं ब्रह्मणा क्षत्रं क्षत्रेण ब्रह्मसंहितम्' (भा॰आदि॰८१.१९)। **संहितम्=सखिभावेन सम्बद्धम्।**
- 'पृथक् चरन्तः सहिता बभूवुः' (भा॰वन॰२६९.१)। **सहिताः=सङ्गताः। समो हितततयोरिति समो मकारस्य वैकल्पिको लोपः।**
- 'मन्त्रयेते ध्रुवं किञ्चिदभिषेचनसंहितम्' (रा॰२.१६.१५)। **अभिषेचनसंहितम्=अभिषेचनसम्बद्धम्।**
- 'यत्र संहिता रात्रीर्वसेत्' (आप॰श्रौ॰६.८.२८.५)। **संहिताः=वास्त्वन्तरवासेनाव्यवेताः (रुद्र॰)।**
- 'सत्यसंहिता वै देवाः, अनृतसंहिता मनुष्याः' (ऐ॰ब्रा॰१.६)। **उक्तोऽर्थः।** **यदि सहिता यतिष्यध्वे। सहिताः=समेताः।**
- 'शन्नोदेवीयं संहितयाधीष्वेत्युक्तः स तत्र परमसन्निकर्षमधीते। यामिन्द्रेण सन्धां समधत्था ब्रह्मणा च बृहस्पते' (अथर्व॰११.१०.९)। **सन्धां प्रतिज्ञाम्। सन्धानं स्यादभिषव इत्यमरः।**

### धाव्
- धाव् (धावु-गतिशुद्ध्योः)।
- 'प्रतिघ्नानाः सन्धावन्तूरः पटूरावाघ्नानाः' (अथर्व॰११.९.१४)। **सन्धावन्तु- त्वरितं गच्छन्तु।**
- 'सङ्क्रुद्धाः समधावन्त' (भा॰वन॰१०७.३१)। **उक्तोऽर्थः।**
- 'मत्ताविव महानागावन्योन्यं समधावताम्' (हरि॰२.४३.६४)। **वेगेन परस्परम् आपतताम्।**
- 'पाणिभिः सन्धावेरन्' (लाट्या॰श्रौ॰४.४.११)। **प्रक्षालयेरन्नित्याह।**
- 'प्रक्षाल्य सन्धाव्य' (कौशिक॰३४,४९,५८)। **अत्र सन्धावनेन निर्णेजनार्थं मर्दनमुच्यते।**

### धुक्ष्
- धुक्ष् (धुक्ष/धिक्ष-सन्दीपनक्लेशनजीवनेषु)।
- 'मनश्च्युता मन एवोपपन्नाः सन्धुक्षध्वम्' (भा॰अनु॰७६.१३)। **सञ्जीवतेत्यर्थः।**
- 'सन्दुधुक्षे तयोः कोपः' (भट्टि॰१४.१०९)।
- 'निर्वाणभूयिष्ठमथास्य वीर्यं सन्धुक्षयन्तीव वपुर्गुणेन' (कु॰३.५२)। **सन्धुक्षयन्ती=सन्दीपयन्ती।**

### धू
- धू (धू-विधूनने)।
- 'सं गा अस्मभ्यं धूनुहि' (ऋ॰१.१०.८)।** गाः सं गमय्येतः प्रेरयेत्याह।**
- 'समिन्द्रो रायो बृहतीरधूनुत सं क्षोणी समु सूर्यम्' (ऋ॰वालखिल्येषु ४.१०)। **समधूनुत=सम्मार्जन्येव समगृह्णात्।**

### धृ
- धृ (धृञ्-धारणे)।
- 'अरैः सन्धार्यते नाभिः' (पञ्चत॰१.८१)। **धार्यत इत्येवार्थः। नार्थः समा।**
- 'गतासूनपि संशुष्कान् भूमिः सन्धारयिष्यति' (भा॰अनु॰८५.३२)।
- 'कथं सा कुशचीराणि गात्रैः सन्धारयिष्यति' (रा॰गोरे॰सं॰.२.६२,१५)। **सन्धारयिष्यति=सहिष्यते।**
- 'यः सततं परिपृच्छति शृणोति सन्धारयत्यनिशम्' (पञ्चत॰५.७८)। **सन्धारयति=प्रतिसन्धत्ते=स्मरति।**
- 'यावत् सन्धारयाम्यहम्' (मार्क॰पु॰८.५२)। **यावद् ध्रिये, यावज्जीवामीत्याह।**
- 'यथा हि गोवृषो वर्षं सन्धारयति खात्पतत्। भीमस्तथा द्रोणमुक्तं शरवर्षमदीनवत्' (भा॰भीष्म॰९६.३२)॥ **सन्धारयति=सहते।**
- 'द्रौपदीमार्ष्टिषेणाय सम्प्रचार्य' (भा॰वन॰१६१.३)। **सम्प्रचार्य=समर्प्य, दत्त्वा।**
- 'सन्धारयितुमात्मानं न शशाक नरोत्तमः। सीतावियोगजे दुःखे मग्नः...' (रा॰३.६७.३)॥ **आत्मानं सन्धारयितुम्=ऋजुना कायेनावस्थातुम्।**
- 'अनार्यमार्यकर्माणमार्यं चानार्यकर्मिणम्। सम्प्रधार्याब्रवीद् धाता न समौ नासमाविति' (मनु॰१०.७३)॥ **सम्प्रधार्य=तोलयित्वा, तयोर्गुरुलाघवं विचिन्त्य।**
- 'सम्प्रधार्य महाराज यत्क्षेमं तत् समाचर' (भा॰सभा॰४६.२४)। **सम्प्रधार्य साधुत्वासाधुत्वे, बलाबलचिन्तां कृत्वा। इदमिह सम्प्रधार्यम् इति व्याकरणमहाभाष्येऽनेकत्र। अर्थस्तु पूर्वोक्तादभिन्नः।**

### धृष्
- धृष् (धृष-प्रसहने)।
- 'एवं सन्धर्षिता साध्वी कथं जीवितुमुत्सहे' (हरि॰२.११८.११)। **सन्धर्षिता=बलाद्दूषिता, हठात्परामृष्टा। **

### ध्मा
- ध्मा (शब्दाग्निसंयोगयोः)।
- 'ब्रह्मणस्पतिरेता स कर्मार इवाधमत्' (ऋ॰१०.७२.२)। **समधमत्=समतपत्=समम् अद्रावयत्।**

'उद्धमाधम सन्धम' (तै॰आ॰१.१२.१)** उक्तोऽर्थः**।

### ध्यै
- ध्यै (ध्यै-चिन्तायाम्)।
- 'मुहूर्त्तमिव सन्दध्यौ किमयं चोद्यतामिति' (भा॰सभा॰१.८)। **सन्दध्यौ=चिचिन्त प्रणिहितमनाः। **

### नद्
- नद् (णद्-अव्यक्ते शब्दे)।
- 'सिंहवत्सन्ननाद' (भा॰१७९.१३)। **सन्ननाद=उच्चैर्ननाद।**
- 'उवाचकैः इहेत्युच्चैर्वनं सन्नादयन्निव' (भा॰आदि॰७१.२)। **सन्नादयन्=संरावयुक्तं कुर्वन्।**

### नम्
- नम् (णम-प्रह्वत्वे शब्दे च)।
- 'यूने समस्मै क्षितयो नमन्ताम्' (ऋ॰५.३६.६)। **क्षितयः प्रजा यूनेऽस्मा इन्द्राय सन्नमन्ताम् सन्नताः प्रवरणा वचने स्थिताः समानमतयः स्युरित्याह।**
- 'सत्या एषामाशिषः सन्नमन्ताम्' (वा॰सं॰३५.२०)। **सन्नमन्ताम्=समृध्यन्तु।**
- 'एतं यज्ञस्य रसं सन्नमन्ति' (श॰ब्रा॰३.९.३.२४)। **सन्नमन्ति=प्राप्नुवन्ति।**
- 'सं वो मनांसि सं व्रता समाकूतीर्नमामसि' (अथर्व॰३.८.५)। **सम्प्रतिपन्नानि कुर्म इत्यर्थः।**
- 'कृत्वाऽप्युच्चसम्बन्धं पश्चाज्ज्ञातिषु सन्नमेत्' (का॰सू॰टी॰)॥ **ज्ञातिषु सन्नमेत्=ज्ञातिगृहे गच्छेत्।**
- 'यूपं प्राचीं सन्नमति' (षड्विंश॰४.४)। **सन्नमति=सन्नमयति।**
- 'पत्नी मन्त्रं सन्नमयति' (कौशिक॰६०.६३)। **ऊहत इत्यर्थः। विनियोगविशेषाय मनाक् परिवर्त्य पठति।**
- 'आत्मनि मन्त्रान् सन्नमयेत्' (आश्व॰गृ॰३.९.८)। **मन्त्रानात्माभिमुखानूहेदित्याह।**
- 'अपो अन्नादा अन्नाद्यायेति मन्त्रं सन्नमयति' (आप॰श्रौ॰८.२.८.२)।
- 'ये के च देवसंयुक्ता मन्त्रा देवेभ्यः पितृभ्य इति तान् सन्नमति' (=सन्नमयति) (आप॰श्रौ॰८.४.१३.६)। **उक्तोऽर्थः।**
- 'यथार्थं विभक्तीः सन्नमयेत्' (नि॰२.१.४)। **सन्नमयेत्=विपरिणमयेत्।**
- 'अमी ये विव्रता स्थन तान्वः सम्नमयामसि' (अथर्व॰३.८.५)। **एकविषयप्रह्वान् अविसंवादिनः कुर्म इत्याह।**
- 'तामस्मै देवा आशिषं सन्नमयन्ति' (श॰ब्रा॰१.९.१.३)। **दत्तामाशिषं मानयन्तीत्यर्थः।**
- 'इषूः सम्नममानः' (ऋ॰१०.८७.४)। **सन्नमय्य यथास्थानं निवेशयन्नित्याह।**
- 'अग्निश्च पृथिवी च सन्नते' (वा॰सं॰२६.१)। **सन्नते=समानचिन्ते, एकमनसौ।**
- '(वेदिः) मध्ये सन्नततरा' (का॰श्रौ॰६.८८.१७ सूत्र टी०)। **सन्नततरा=सङ्कुचिततरा।**
- 'महावीरं करोति...... मध्ये सन्नतं वायव्यप्रकारम्' (आप॰श्रौ॰१५.२.१४)। **उक्तोऽर्थः।**
- 'अपि ते सन्नताः सर्वे सामन्ता रिपवो जिताः' (रा॰१.२०.१२)। **सन्नताः प्रणता वचने स्थिताः।**
- 'सन्नताः फलभारेण पुष्पभारेण च द्रुमाः' (रा॰३.१६.५)। **सन्नताः=आवर्जिताः।**
- 'सन्नतगात्रि... सख्यं साप्तपदीनमुच्यते' (कु॰५.३९)।** उक्तोऽर्थः।**
- 'ज्योत्स्ना वासरगर्भा त्वं ज्ञानगर्भाऽसि सन्नतिः' (वि॰पु॰५.२.१०)। **सन्नतिः=गुरुशुश्रूषा।**
- 'त्यागश्च सन्नतिश्चैव शिष्यते तप उत्तमम्' (भा॰शां॰२२१.५)। **सन्नतिः=भूताराधनमिति नील॰।**
- 'गुणोदितानेव परैति सन्नतिः' (अव॰जा॰२२.९५)। **सन्नतिर्विनयः। गुणसमुदितानेव विनयो विन्दतीत्याह।**

### नस्
- नस् (णस-कौटिल्ये)।
- 'सं जामिभिर्नसते रक्षते शिरः' (ऋ॰९.६८.४)। **सन्नसते=सङ्गच्छते=सम्भवति।**

### नह्
- नह् (णह-बन्धने)।
- 'सं मा कृतस्य धारया धनुः स्नाव्नेव नह्यत' (अथर्व॰७.५०.९)। **सन्नह्यत=वेष्टयत। इहाक्षाः सम्बोध्यन्ते।**
- 'कवचेन महार्हेण समनह्यद् बृहन्नलाम्' (भा॰वि॰६७.२५)। **समनह्यत्=पर्यधापयत्।**
- 'सन्नह्यमानेषु वाजिषु' (पञ्चत॰)। आरोप्यमाणपर्याणादिषु।
- 'उत्तिष्ठत सन्नह्यध्वं मित्रा देवजना यूयम्' (अथर्व॰११.९.२)। **सन्नद्धाः सज्जा भवतेत्याह।**
- 'समगात्सीत्ततः सत्यम्' (भट्टि॰१५.१११)। **रणोद्युक्तमकरोदित्यर्थः।**
- 'समनह्यश्च वर्मभिः' (भट्टि॰१७.४)।
- 'छेत्तुं वज्रमणीन् शिरीषकुसुमप्रान्तेन सन्नह्यते' (भर्तृ॰२.६)।
- 'सन्नह्यध्वं सर्व एवेन्द्रकल्पा महान्ति चारूणि च दंशनानि' (भा॰वन॰२६८.१८)। **सन्नह्यध्वम्=बध्नीत।**
- 'सङ्ग्रामे समुपोढे राजानं सन्नाहयेत्' (आश्व॰गृ॰३.९.१)। **सन्नाहयेत्=सन्नाहवन्तं कुर्यात्। सङ्ग्रामे समुपोढे=युद्धे समुपस्थिते।**
- 'तथा सन्नहनान्येषां परिमुच्य समन्ततः' (भा॰वि॰४१.९)। **सन्नहनानि धनुषां बन्धनानि।**
- 'प्रतिष्ठद्युगमध्ये स युगसन्नहनेषु च' (भा॰द्रोण॰९७.२६)। **युगसन्नहनेषु=युगबन्धेषु।**
- 'तत्कार्मुकं सन्नहनोपपन्नम् (भा॰अादि॰१८७.१८)। **अत्यन्तं काठिन्येनोपपन्नं युक्तमित्याह।**
- 'अथ सन्नहनं विस्रंसयति' (श॰ब्रा॰१.३.३.६)। **बर्हिष्पूलीमुद्ग्रथ्नाति (उत्कचते) इत्याह।**
- 'निण्यः सन्नद्धो मनसा चरामि' (ऋ॰१.१६४.३७)।
- 'आस्तां बालस्य सन्नद्धे धात्र्यौ तस्य वृद्धये' (राज॰१.७७)। **सन्नद्धे=उद्युक्ते=कार्यपरायणे=कर्तव्योन्मुख्यौ।**
- 'सर्वं पर्वतसन्नद्धं सौवर्णमभवद्वनम्' (रा॰१.३८.१)। **पर्वतसन्नद्धम्=पर्वतसम्बद्धम्=गिरिपरिक्षिप्तम्।**
- 'कुसुममिव लोभनीयं यौवनमङ्गेषु सन्नद्धम्' (शा॰१.२१)। **सन्नद्धम्=व्याप्तम्=अनुविद्धम्।**
- 'सन्नह्य काञ्चनं वर्म' (भा॰आश्व॰७९.१४)। **सन्नह्य=सम्बध्य। सन्नाह्यो रथः=युद्धार्थं सज्जीकृतः।**

### नी
- नी (णीञ्-प्रापणे)।
- 'सं चेन्नयाथो अश्विना' (अथर्व॰२.३०.२)। **मत्समीपं प्रापयतमित्याह।**
- 'यथा ऋणं सन्नयामसि' (ऋ॰८.४७.१७)। **सम्प्रदानेन गमयाम इत्यर्थः।**
- 'यस्मिन्नृणं सन्नयति' (मनु॰९.१०७)। **यस्मिञ्जाते सति ऋणं शोधयतीत्याह। सङ्क्रमयतीति वा।**
- 'यदीदहं युधये सन्नयान्यदेवयून्' (ऋ॰१०.२७.२)। **सन्नयानि=सङ्गृह्णानि=समेतान् करोमि।**
- 'यः सङ्ग्रामान्नयति स युधे वशी' (अथर्व॰४.२४.७)।
- 'सम्पूषन्विदुषा नय' (ऋ॰६.५४.१)। **सन्नय=सङ्गमय।**
- 'इति दक्षः कविर्यज्ञं भद्ररुद्रावमर्शितम्। .....सन्निन्ये' (भा॰पु॰४.७.४८)।
- 'युवं मित्रेमं जनं यतथः स च नयथः' (ऋ॰५.६५.६)। **सन्नयथः=सत्पथेन नयथः।**

'संयन्नॄन्न रोदसी निनेथ' (ऋ॰७.२८.३)। **उक्तोऽर्थः।**
- 'भद्रान्नः श्रेयः समनैष्ट देवाः' (तै॰सं॰५.७.२.४)। **श्रेयः समनैष्ट=कल्याणं प्रापयत।**
- 'समिन्द्र णो मनसा नेषि सं गोभिः सं सूरिभिर्हरिवः सं स्वस्ति' (ऋ॰५.४२.४)। **सन्नेषि=संयुङ्ग्धि।**
- 'तदु समेव नयेत' (श॰ब्रा॰१.६.४.११)। **स सान्नाय्यं हविर्दद्यादित्याह।**
- समितां मर्दयेदाज्यैर्जलेनापि च सन्नयेत्।** मिश्रयेदित्यर्थः।**
- 'नासोमयाजी सन्नयेत्' (आप॰श्रौ॰१.४.१४.८)। **सान्नाय्येष्टिं कुर्यादित्याह।**
- 'अवदानैः सह यूपेण सन्नयेत्' (गो॰गृ॰३.१.७)। **सन्नयेत्=एकीकुर्यात् सम्मिश्रयेत्।**
- 'इमौ वै लोकौ सहास्तां तौ व्यैतां नावपन्न समतपत्। ते पञ्चजना न समजानत। तौ देवा समनयन्' (ऐ॰ब्रा॰४.२१)। **समनयन्=समानयन्=समयोजयन्।**
- 'यावद्ग्रासं सन्नयन्' (आप॰ध॰२.८.१९.५)। **संवर्तयन्=पिण्डीकुर्वन्नित्याह।**
- 'परे भगवति ब्रह्मणि अात्मानं सन्नयञ्जहौ' (भा॰पु॰६.१०.११)। **सन्नयन्=लयं गमयन्।**
- 'सन्नीतात्तृतीयमात्रमवदाय' (गौ॰गृ॰४.१.९)। **सन्नीतात्=सम्मिश्रितात्।**
- 'मन्थं सन्नीय जुहोति' (श॰ब्रा॰१४.९.३.१)। **सन्नीय=सम्मिश्र्य।**
- 'सार्ववर्णिकमन्नाद्यं सन्नीयाप्लाव्य वारिणा' (मनु॰३.२४४)। **सर्वप्रकारकं भोज्यमन्नं व्यञ्जनादिभिरेकीकृत्येत्याह।**
- 'अथ दधि मधु घृतं सन्नीयानन्तर्हितेन जातरूपेण प्राशयति' (बृ॰उ॰६.४.२५)। **सन्नीय=समिश्र्य।**
- 'लोहितद्रप्सेन सन्नीय' (कौ॰सू॰३६)। **उक्तोऽर्थः।**
- 'कंसे पृषदाज्यं सन्नीय' (बृ॰उ॰६.४.२४)।
- 'पश्चादवस्थायि बलं समवायश्च सन्नयौ' (अमरः)। **सन्नयो मेल इति स्वामी।**
- 'अस्मिन् राजसमवाये देवानामिव सन्नये' (भा॰आदि॰१८९.६)। **सन्नयः=समवायः=समाजः।**
- 'तेषां समुपविष्टानां देवानामिव सन्नये' (भा॰आदि॰२२०.१५)।

### नु
- नु (णु-स्तुतौ)।
- 'समङ्गिरसो नवन्त गोभिः' (ऋ॰४.३.११)। **वाश्यमानाभिर्गोभिः सममाक्रोशन् इत्याह।**
- 'सोमे अर्कास्त्रिष्टुभः सन्नवन्ते' (ऋ॰९.९७.३५)। **सन्नवन्ते=सङ्गच्छन्ते।**

### नुद्
- नुद् (णुद=प्रेरणे)।
- 'अमूं च मां च सन्नुद' (अथर्व॰६.१३९.३)। **बलात्सङ्गमय।**
- 'इहेमाविन्द्र सन्नुद चक्रवाकेव दम्पती' (अथर्व॰१४.२.६४)। **उक्तोऽर्थः**।
- 'अहं सन्नोदयाम्येनं यः कार्यं साधयिष्यति'। **इतोऽभिवर्तयामीत्याह।**
- हयोत्तमान्... सन्नोदयामास' (भा॰वन॰७२.४२)। **सन्नोदयामास=सञ्चोदयामास।**

### नृत्
- नृत् (नृती-गात्रविक्षेपे)।
- 'यदीमे केशिनो जना गृहे ते समनर्तिषुः' (अथर्व॰१४.२.५९)। **समं नृत्यमकार्षुरित्यर्थः।**

### पठ्
- पठ् (पठ-व्यक्तायां वाचि)।
- 'वेदाङ्गानि च सर्वाणि कृष्णपक्षेषु सम्पठेत्' (मनु॰४.९८)। **सम्पठेत्=पठेत्। नार्थः समा।**

### पत्
- पत् (पत्लृ-गतौ)।
- 'तान् सम्पातैः समपतत्' (ऐ॰ब्रा॰४.३०)। **समपतत्=प्राप्नोत्।** **प्राप्त्यर्थः सम्पतिरिति षड्गुरु॰।**
- 'समश्वपर्णाः पतन्तु नो नराः' (अथर्व॰६.१२६.३)। **अश्वपर्णाः=अश्वपतनाः=अश्वारूढाः। सम्पतन्तु=रिपून् आपतन्तु। आस्कन्दन्तु। इतस्ततो गच्छन्त्विति तु सायणः।**
- 'एते यज्ञोपनिमन्त्रिताः पुत्रदारैः सह दिगन्तरेभ्यो महर्षयः सम्पतन्ति' (महावीर॰१)। **सम्पतन्ति=समापतन्ति=समागच्छन्ति=समवयन्ति।**
- 'यत्र बाणाः सम्पतन्ति कुमारा विशिखा इव' (ऋ॰६.७५.१७)। **सम्पतन्ति=सञ्चरन्ति।**

**-**'यानानि मार्गेषु न सम्पतन्ति' (रा॰)। **उक्तोऽर्थः।**
- 'विजयस्य ह्यनित्यत्वाद् रभसेन न सम्पतेत्' (का॰नी॰सा॰१०.३४)। **न सम्पतेत्=नास्कन्देत्, न विगृह्णीयात्।**
- 'शितिपदी सम्पतत्वमित्राणाममूः सिचः' (अथर्व॰११.१०.२०)।
- 'दीप्यमानाश्च सम्पेतुर्दिवि सप्त महाग्रहाः' (भा॰भीष्म॰१७.२)। **सम्पेतुः=सञ्जग्मिरे।**
- 'पक्षान् सन्तत्य सम्पतेत्' (भा॰सनत्सु॰)। **सम्पतेत्=उत्पतेत्।**
- 'गृष्टीनां क्षीरमभिनवं पय आज्येन संसिञ्चामि गवां क्षीरमाज्येन सम्पातयामि' (अथर्व॰२.२६.४ इत्यत्र सायणः)। **व्यक्तं सम्मिश्रणेऽर्थे भाष्यकारस्य प्रयोगः सम्पातेः।**
- 'तरुणैश्चारुवेषैश्च नरैरुन्नतगामिभिः। सम्पतद्भिर्योध्यायां न विभान्ति महापथाः' (रा॰२.११४.१३)॥ **सम्पतद्भिः=सञ्चरद्भिः, गमागमौ कुर्वद्भिः।**
- 'इतो द्रक्ष्यामि वैदेहीम्..... इतश्चेतश्च दुःखितां सञ्चरन्तीं यदृच्छया' (रा॰५.१५.५०)। **उक्तोऽर्थः।**
- 'विकारैर्बहुभिः प्राप्तः सम्पतद्भिर्महाबलैः' (हरि॰३.१९.१०)।
- 'सम्पतद्भिः स्थितश्चापि नानारत्नविभासितैः' (विमानैः) (भा॰वि॰५६.१७)।
- 'एषा मया सम्पतता वारुणी भरतर्षभ। दृष्टपूर्वा सभा रम्या' (भा॰सभा॰९.३०)। **सम्पतता=समागच्छता।**
- 'दृष्टपूर्वः स बहुशो राजन् सम्पतता मया' (भा॰आश्रम॰२०.९)। **सम्पतता=भ्राम्यता=पर्यटता।**
- 'निर्वार्यः कार्यकर्ता यः सम्पतन् सत्त्वसम्पदा' (अमरः)। **सङ्गच्छमानः, संयुक्त इत्यर्थः। तथा च सम्पन्न इति पाठान्तरम्।**
- आ'सीत् सुभीमः सम्पातो वज्रपर्वतयोरिव' (भा॰वि॰१३.२५)। **सम्पातः=सङ्घर्षः=सङ्घट्टः।**

'भवति! उरभ्रसम्पातं पश्यामः' (माल॰)। **उक्तोऽर्थः।**
- 'सम्पातेष्वभिघातेषु निपातेष्वसिचर्मणोः। न तयोरन्तरं कश्चिद् ददर्श नरसिंहयोः' (भा॰द्रोण॰१४.६९)।
- 'सम्पातः सम्भेदो नद्योः' (व॰बृ॰सं॰)।
- 'खड्गप्रहरणे युक्ताः सम्पाते चासिचर्मणोः' (भा॰द्रोण॰११२.२२)। **सम्पातो विहरणम्।**
- 'निर्मलानामजिह्मानां नाराचानां विशाम्पते। निर्मुक्ताशीविषाभानां सम्पातोऽभूत् सुदारुणः' (भा॰द्रोण॰९८.२१-२२)। **सम्पातः सङ्घर्षः, सन्ताडनम्।**
- 'स दारकस्य कारणाद्दूतसम्पातं करोति' (स्वप्न॰१)। **दूतसम्पातं दूतसम्प्रेषणं करोति।**
- 'उत्पपाताथ वेगेन मनःसम्पातविक्रमः' (रा॰५.१.१८९)। **सम्पातो मनोगतिः।**
- 'धारासम्पात आसारः' (अमरः)। **धाराणां सम्भूय पतनं धारासम्पातः।**
- 'निःसम्पातः कृतः पन्थास्तेन' (हरि॰२.२४.१४)। **निःसम्पातः=निर्जनसञ्चारः।**
- 'सम्पातानवनयन् मूर्धनि वध्वाः' (खा॰गृ॰१.४.३)। **आहुत्यनन्तरं स्रुवलग्नान् आज्यबिन्दून्।**
- 'आहुतेराहुतेश्च सम्पातमुदपात्रेऽवनयेत्' (गो॰गृ॰२.५.५)। **सम्पात आहुतिशेषः।**
- 'इत्यृषभं सम्पातवन्तमतिसृजति' (कौ॰सू॰२४.१९)।
- 'तस्मिन्यावत् सम्पातमुषित्वा अथैतमेवाध्वानं पुनर्निवर्तन्ते यथेतम्' (छां॰उ॰५.१०.५)। **सम्पतन्त्यनेनामुं लोकं फलभोगायेति सम्पातः कर्म।**
- 'महिषशतसम्पातसदृशोऽहो बलवानन्धकारः' (बाल॰१)। **महिषशतसम्पातः=महिषशतसङ्घातः।**
- 'सन्नमुसले व्यङ्गारे निवृत्तशरावसम्पाते भिक्षेत' (बौ॰ध॰२.६.११.२४)। **सम्पातः सम्मार्जनम् इति गोविन्द॰।**
- 'भक्तं सुरां प्रपां सम्पातवत्करोति' (कौ॰सू॰१२.९)। **सन्निहितं करोति।**
- 'आदिशब्दः सम्पातायातः' (२.१२ सां॰सू॰भा॰)। **प्रयोजनमन्तराऽनुवृत्त आहृतो वा।**
- 'तथाऽनेन सूक्तेन दधिमधुनी सम्पात्याभिमन्त्र्य वर्चस्कामं ब्राह्मणमाशयेत्' इति अथर्व॰३.१६ इत्यत्रोपक्रमे सायणः।
- सम्पात्य (ऋजीषेण) प्रोक्ष्य। असम्पातं करिष्यन्ति पतन्तः कङ्कवाससः (इषवः) (रा॰५.२१.२६)। **सम्पातोऽनवकाशः।**

### पद्
- पद् (पद-गतौ)।
- 'अथान्यं रथमास्थाय हार्दिक्यः समपद्यत' (भा॰शाल्य॰२१.३७)। **समपद्यत=सज्जोऽभवत्।**
- 'यदा नेच्छति न द्वेष्टि ब्रह्म सम्पद्यते तदा' (हरि॰१.३०.४१)। **ब्रह्म सम्पद्यते=ब्रह्मत्वमाप्नोति।**
- 'श्रमव्यायामकुशलाः समपद्यन्त यौवनम्' (भा॰आदि॰१०९.१८)। **समपद्यन्त=आपद्यन्त=आप्नुवन्। इह समा नार्थः।**
- 'सर्वस्य जगतो धात्री शर्वरी समपद्यत' (भा॰सौप्तिक॰१.२४)। **समपद्यत=प्राप्ता=अवतीर्णा।**
- 'ब्रह्मशापाभिभूता सा मानुषं समपद्यत' (हरि॰१.२६.१३)। **समपद्यत=समगच्छत्। सम्पदिरिह सकर्मकः।**
- 'तिस्रः सतीरुपसदो द्विर्द्विरेकैकामुपायंस्ताः षट् समपद्यन्त' (ऐ॰ब्रा॰१.२३)। **सङ्ख्यया षडभवन्नित्यर्थः।**
- 'तद्धास्यशतं गावः सहस्रं सम्पेदुः (पञ्चविश॰२५.१०.१८)। **सन्तानवृद्ध्या सहस्रसङ्ख्याका अभूवन्नित्याह। इत्यादिषु सम्पदिः परिणामार्थकः।**
- 'अस्माभिश्च परित्यक्तं पुरं सम्पद्यतां वनम्' (रा॰२.३३.२२)। **वनरूपेण परिणमतामित्यर्थः।**
- 'तीक्ष्णांशुः शिशिरांशुत्वं भयात्सम्पद्यते रविः' (रा॰३.५४.१२)। **उक्तोऽर्थः।**
- 'सम्पत्स्यन्ते नभसि भवतो राजहंसाः सहायाः' (मेघ॰)।
- 'सम्पेदे श्रमसलिलोद्गमो विभूषणम्' (कि॰७.५)। **विभूषणतामापेत्यर्थः।**
- 'त्र्याहताः पञ्च पञ्चदश सम्पद्यन्ते' (=भवन्ति)। **त्र्याहताः त्रिभिरभ्यस्ताः।**
- 'सम्पद्यते स डकारो ळकारः' (ऋक्प्राति॰१.११)।
- 'स सर्वदमनो नाम कुमारः समपद्यत' (भा॰आदि॰७४.८)। **समपद्यत=अभवत्।**
- 'अष्टौ रथसहस्राणि नागानामयुतं तथा। अर्बुदं पत्तिसङ्घानां तद्बलं समपद्यत' (भा॰)॥ **तद्बलं सम्पन्नं सम्पूर्णं सकलमकुर्वन् इत्यर्थः। एतत्प्रमाणं तद्बलमभूदित्याशयः।**
- 'साधोः शिक्षा गुणाय सम्पद्यते नासाधोः' (पञ्चत॰)। **सम्पद्यते=कल्पते=अलम्भवति।**
- 'पुरूरवास्ततो विद्वानिलायां समपद्यत' (भा॰आदि॰)। **अजायतेत्यर्थः।**
- 'धूम्राश्वतनयश्चापि सृञ्जयः समपद्यत' (रा॰१.४७.१४)। **उक्तोऽर्थः।**
- 'स हि स्वर्भानुदौहित्रः प्रभायां समपद्यत' (हरि॰१.१८.९) |
- 'ऋषेर्धर्मात्मनस्तस्य कारुण्यं समपद्यत' (रा॰१.२.१३)।
- 'सुबीजं चैव सुक्षेत्रे जातं सम्पद्यते यथा' (मनु॰१०.६९)। **सम्पद्यते=समृध्यति, समृद्धं भवति।**
- 'तन्मे सर्वं सम्पद्यताम्' (अथर्व॰१०.९.२७)। **सम्पद्यताम्=घटताम्, पूर्यताम्, सिध्यतु।**
- 'मा तत्सम्पादि यदसौ जुहोति' (अथर्व॰७.७३.२)। **उक्तोऽर्थः।**
- 'यत्कामयेत तदश्नीयाद् यद्वा सम्पद्येत' (श॰ब्रा॰३.१.२.१)।** सम्पद्येत=लभ्येत।**
- 'प्रियः कामो न ते सम्पत्स्यते क्वचित्' (भा॰आदि॰८४.२०)। **सम्पत्स्यते=समर्धिष्यति। सेत्स्यति।**
- 'सम्पत्स्यते कः कामोऽयं कालः कश्चित् प्रतीक्ष्यताम्' (कु॰२.५४)।
- 'प्रयत्नस्तेन कर्तव्यो नैष सम्पत्स्यते तव' (भा॰उ॰११९.३)। **न सम्पत्स्यते=न फलवान् भविष्यति।**
- 'पुष्पस्य प्रयतो वाङ् मनसि सम्पद्यते मनः प्राणे प्राणस्तेजसि तेजः परस्यां देवतायाम्' (छां॰उ॰६८.६)। **समपद्यते=समाविशति।**
- 'एवमेव खलु सोम्येमाः सर्वाः प्रजाः सति सम्पद्य न विदुः सति सम्पद्यामहा इति' (छां॰उ॰४.२)।
- 'सम्पद्यमानमाज्ञाय भीष्मं ब्रह्मणि निष्कले' (भा॰पु॰१.९.४४)। **उक्तोऽर्थः।**
- 'उभे हि तेजसी सम्पद्येते' (तै॰प्रा॰२.१.२.९)। **सम्पद्येते=एकीभवतः।**
- 'अथ यदि द्विमात्रेण मनसि सम्पद्यते' (प्रश्न॰उ०५.४)। **सम्पद्यते=अभिसंविशति=लीयते।**
- 'दण्ड्यः पुरुषः। ...दण्डेन सम्पद्यते' (नि॰.२.२.११)। **सम्पद्यते संयुज्यते।**
- 'अशोक यदि सद्य एव कुसुमैर्न सम्पत्स्यसे मुधा वहसि दोहदं ललितकामिसाधारणम्' (माल॰३.१७)। **सम्पत्स्यसे=सङ्गंस्यसे=सङ्गतो भविष्यसि।**
- 'यदि सम्पत्स्यसे पुत्रैः सहामात्यैर्नराधिप' (भा॰उ॰९५.२७)। **उक्तोऽर्थः।**
- 'वाणी सम्पद्यतामेषा कर्मणा मा चिरं कृथाः' (भा॰शल्य॰५६.४१)। **सम्पद्यताम्=युज्यताम्।**
- 'गगनालिङ्गिभिर्भीमा (नदी) तरङ्गैः समपद्यत' (राज॰८.३०८५)। **समपद्यत=समयुज्यत।**
- 'मयूरचन्द्रकाङ्केव वितस्ता समपद्दत' (राज॰१.२६०)। **समपद्यत=अशोभत।**
- 'वेषेण सम्पद्यते शोभत इति वेष्यो नटः' (पा॰५.१.९९ सूत्रवृत्तौ)।
- 'सम्पदयन्तौ सह लोकमेवम् (अथर्व॰१२.३.३९)। **आसादयन्तौ।**

'पन्नगाशनमाकाशे पतन्तं पक्षिसेविते। अभिभूय जवेनाशु लङ्कां सम्पादये ध्रुवम्' (रा॰५.३.४०)। **उक्तोऽर्थः।**
- 'उत्पिञ्जभीतया राज्ञ्या त्यक्त्वा परिभवत्रषाम्। ते यत्नात् समपद्यन्त' (=समाधीयन्त) (राज॰६.२८)॥
- 'वाचा देवेभ्यो हव्यं सम्पादयति' (ऐ॰ब्रा॰२.५)।
- 'पिप्पलीलवणाभ्यां च मत्स्यान् सम्पादयिष्यथ' (रा॰३.७६.२४)। **सम्पादमिष्यथ=संस्करिष्यथ, अभ्यवहाराय सज्जयिष्यथ।**
- 'दश ता आहुतीः सम्पादयेत्' (श॰ब्रा॰११.१.२.२)। **पूरयेदित्याह।**
- 'देवा वै सोमस्य राज्ञोऽग्रपेये न समपादयन्' (ऐ॰ब्रा॰२.२५)।** न समपादयन्= एकमतयो नाभूवन्।**
- 'सर्वं पण्यमर्वाक् पणन्ते परः सम्पादयन्ति' (श॰ब्रा॰३.३.३.४)। **पूर्वं क्रयमूल्ये परिभाषन्ते पश्चात्तत्र संवादमुपयन्ति।**
- 'ममैवायं पुत्रोऽस्त्विति तान् ह न सम्पेदे। ते (ऋविजः) सम्पादयामासुः' (व॰धर्म॰१७.३५)।
- 'ते ह सम्पादयाञ्चक्रुः। उद्दालको वै भगवन्तोऽयमारणिः सम्प्रतीममात्मानं वैश्वानरमध्येति' (छां॰उ॰५.११.२)। 'ते होचुः। हन्तेदं जुहवामहा इति कस्मै न इदं प्रथमाय होष्यन्तीति मह्यमिति हैवाग्निरुवाच मह्यमिति योऽयं पवते। ते न सम्पादयाञ्चक्रुस्तेऽसम्पाद्योचुः प्रजापतिमेव पितरं प्रत्ययाम' (श॰ब्रा॰२.२.४.१६)। **न सम्पादयाञ्चक्रुः=निश्चयमधिगन्तुं न शेकुः।**
- 'कस्य न भविष्यतीति ते मम ममेत्येव न सम्पादयाञ्चक्रुः। ते हासम्पाद्योचुराजिमेवास्मिन्नजामहै' (श॰ब्रा॰५.१.१.३)।
- 'ते सम्पादयन्तोऽब्रुवन्' (ऐ॰ब्रा॰२.१५)। **सम्पादयन्तः सम्प्रतिपत्तिमन्त इति भट्टभास्करः।**
- 'भीमं सम्पादयामास रथेन रथसारथिः' (भा॰भीष्म॰५४.७१)। **रथेन सम्पन्नमकरोत् रथवन्तमकरोदित्यर्थः।**
- 'एवं सम्पादयन्तस्ते तदाऽन्योन्यं महारथाः' (भा॰वि॰१३.१२)। **सम्पत्तिभिर्विभवैर्योजयन्त इत्याह।**
- 'तं रथेन नरश्रेष्ठं सम्पादय महारथम्' (भा॰द्रोण॰१३४.१७)।** सम्पादय=संयोजय।**
- 'स्नातैः (वाजिभिः) सम्पादयामासुः सम्पन्नैः सर्वसम्पदा' (भा॰उ॰८३.१९)। **सम्पादयामासुः=सज्जीकृतवन्तः।**
- 'रश्मिनैवाश्वं सम्पादयति' (श॰ब्रा॰१३.२.७.९)। **सम्पादयति=शोभयति।**
- 'श्वः सम्पादयिता क्रीडा या वः सा कथ्यतामिति' (वृ॰श्लो॰सं॰८.२९)। **कामं वः सम्पादयिता=इष्टं वः साधयिष्यति।**
- 'विज्ञानेनात्मानं सम्पादयेत्। सम्पादितात्मा जितात्मा भवति' (चाणक्य॰१.८,९)। **सम्पादयेत्=समग्रं कुर्यात्।**
- 'मत्या परीक्ष्य मेधावी बुद्ध्या सम्पाद्य चासकृत्' (भा॰उ॰३९.४२)। **सम्पाद्य=सम्प्रधार्य।**
- 'इति स्वसुर्भोजकुलप्रदीपः सम्पाद्य पाणिग्रहणं स राजा' (रघु॰७.२९)। **सम्पाद्य निर्वर्त्य।**
- 'सता सोम्य तदा सम्पन्नो भवति' (छां॰उ॰६.७.१)। **सम्पन्नः=एकत्वं गतो भवति।**
- 'स यदि पितृलोककामो भवति सङ्कल्पादेवास्य पितरः समुत्तिष्ठन्ति, तेन पितृलोकेन सम्पन्नो भवति।' **सम्पन्नः=सङ्गतः।**
- 'सुवर्णशृङ्ग्यः सम्पन्नाः सवत्साः कांस्यदोहनाः' (रा॰१.७२.२३)। **सम्पन्नाः=बहुदुग्धाः।**
- 'प्राप्तकामा जनपदाः सम्पन्नयवगोरसाः' (रा॰३.२२.७)। **सम्पन्ना बहुलाः प्रभूताः।**

**-**'एकः सम्पन्नमश्नातु यस्ते हरति पुष्करम्' (भा॰अनु॰९४.२१)। **सम्पन्नं स्वादु।**
- 'सम्पन्नतरमेवान्नं दरिद्रा भुञ्जते सदा। क्षुत् स्वादुतां जनयति....' (भा॰उ॰३४.५०)॥ **उक्तोऽर्थः।**
- 'सम्भाव्यं गोषु सम्पन्नं सम्भाव्यं ब्राह्मणे तपः' (रा॰५.८८.९) **सम्पन्नम्=मधुरं पयः।**
- 'त्वयि विक्रमसम्पन्नमिदं वचनमीदृशम्' (भा॰आदि॰२०२.२३)। **विक्रमसम्पन्नम्=विक्रमसुन्दरम्।**
- 'यो मामदत्त्वा पितृदेवताभ्यो भृत्यातिथीनां च सुहृज्जनस्य। सम्पन्नमश्नन् विषमत्ति मोहात्...' (बौ॰ध॰२.३.५.१८)॥ **सम्पन्नम्-मृष्टम्।** 'सन्तानवर्धनं पुत्रं युक्तं च पितृकर्मणि। देवब्राह्मणसम्पन्नमभिनन्दन्ति पूर्वजाः' (शङ्खलिखितौ)। **देवब्राह्मणसम्पन्नः=देवब्राह्मणपूजनपरः।**
- 'अपराह्णस्तथा दर्भा वास्तुसम्पादनं तिलाः' (मनु॰३.२५५)। **वास्तुसम्पादनं श्राद्धदेशसंशोधनम्।**
- 'ध्यानेनोपरमं कृत्वा विद्यासम्पादितं मनः' (भा॰शां॰२४६.६)। **विद्यासम्पादितम्=विद्यया संस्कृतम्।**
- 'ता द्वादशानुष्टुभः स्युर्गायत्र्यः षोडशैव हि। कथं स्यादेवमिति चेत् सम्पत्तिः श्रूयतामियम्' (ऐ॰ब्रा॰२.३७ इत्यत्र षड्गुरुशिष्यवचनम्)॥ **सम्पत्तिर्निरूढिः।**
- 'सम्पत्तिरिव वित्तानामध्रुवा स्थितिरायुषः' (अवदा॰अविषह्य जा॰२५)। **सम्पत्तिः=प्राप्तिः।**
- 'न च शोचत्यसम्पत्तौ (कर्मणः)' (मनु॰१२.३६)। **असम्पत्तौ=असिद्धौ।**
- 'पदक्रमविभागज्ञो वर्णक्रमविचक्षणः। स्वरमात्राविशेषज्ञो गच्छेदाचार्यसम्पदम्' (ऋ॰प्रा॰१.८)। **आचार्यसंसदमिति पाठान्तरम्।**
- 'अवसाययितुं क्षमाः सुखं विधेयेषु विशेषसम्पदः' (कि॰२.२९)।** विशेषसम्पदः=अवान्तरभेदभूमानः।**
- 'तथा ह्येव सम्पत् सम्पद्यते' (श॰ब्रा॰३.४.४.२१)। **पूर्णता जायत इत्याह।**

### पा
- पा (पा-पाने)।
- 'सं यज्ञेसु पिबध्वम्' (ऋ॰७.३७.२)। **सह पिबतेत्यर्थः।**
- 'यस्मिन् वृक्षे सुपलाशे देवैः सम्पिबते यमः' (ऋ॰१०.१३५.२)। **उक्तोऽर्थः।**
- 'त उभये देवमनुष्याः पितरः सम्पिबन्ति' (श॰ब्रा॰३.६.२.२६)।
- 'तव वा इमेऽन्तेवासाः। त्वमेवैभिः सम्पिबस्व' (ऐ॰ब्रा॰३.३०)।
- 'यत्पिबामि सम्पिबामि समुद्र इव सम्पिबः' (अथर्व॰६.१३५.२)। **शत्रुमेव सङ्गृह्य तदीयं रसं पिबामीत्याह। **

### पिष्
- पिष् (पिष्लृ-सञ्चूर्णने)।
- 'वज्रेणान उषसः सम्पिपेष' (ऋ॰२.१५.६)।
- 'सम्पिष्टदग्धविध्वस्तं तव सैन्यं किरीटिना' (भा॰कर्ण॰८०.१९)। **सम्शब्दः पेषणस्य सम्पूर्णतामाह। अपि वा सम्पूर्णताया धात्वर्थेनैवोपसङ्ग्रहादनर्थकः।**

### पीड्
- पीड् (पीड-अवगाहने)।
- 'तास्तं पयोधरोत्तानैरुरोभिः समपीडयन्' (हरि॰२.२०.२३)। **समपीडयन्=अबाधन्त।**
- 'द्वावपि निक्षेपौ सम्पीड्य दापनीयः' (मनु॰८.१८४ इत्यत्र कुल्लूकः)। **सम्पीडय=सङ्कलय्य।**
- 'सम्पीडिते जन्मभे' (व॰बृ॰सं॰९७.११)।** सम्पीडिते=ग्रस्ते=ग्रहगृहीते।**

### पृच्
- पृच् (पृची=सम्पर्के)।
- 'सम्पृचः स्थ सं मा भद्रेण पृङ्क्त' (श॰ब्रा॰१२.७.३.२२)। **सम्पृङ्क्त=योजयत।**
- 'द्रुहो रिषः सम्पृचः पाहि सूरीन्' (ऋ॰२.३५.६)। **सम्पृचः सम्पर्कात्।**
- 'स्यन्दनौ समपृच्येताम्' (भट्टि॰)।
- 'वागर्थाविव सम्पृक्तौ' (रघु॰१.१)। **सम्पृक्तौ=नित्यसम्बद्धौ।**
- 'तेजसा सम्पिपृग्धि मा' (तै॰ब्रा॰२.७.७.३)। **संयुक्तं कुर्वित्याह।**

### पॄ
- पॄ (पॄ-पालनपूरणयोः)।
- 'यथाऽसौ लोक एवं बहुभिः पुनः पुनः प्रयद्भिर्न सम्पूर्यते' (श॰ब्रा॰१४.९.१.२)।

### प्लु
- प्लु (प्लुङ्-गतौ)।
- 'तस्य प्रमादाद्यदि वाप्यसान्नैध्याद्यथा भिन्ना नौरगाधे महत्युदके सम्प्लवेत' (गो॰ब्रा॰उत्तर॰२.५)। **सम्प्लवेत=विप्लवेत=विदिशि प्लवेत।**
- 'मेघो यत्सम्प्लवते' (छां॰उ॰२.४.१)। **इतस्ततश्चलतीत्यर्थः।**
- 'महोल्कानां च सम्प्लवे' (मनु॰४.१०३)। **इतस्ततः पाते सतीत्याह।**
- 'हृतस्वा हृतदाराश्च ये विप्रा देशसम्प्लवे' (भा॰अनु॰२३.५४)। **देशसम्प्लवे=राष्ट्रविप्लवे।**
- 'करुणप्रेक्षणीयेषु सम्प्लवः सुखदुःखयोः। यथानुभवतः सिद्धस्तथैवौजःप्रसादयोः' (काव्यालं॰सूत्रवृ॰३.१.८ उद्धरणम्)॥ **सम्प्लवो मिश्रीभावः।**
- 'न मही याति सम्प्लवम्' (वि॰पु॰१.४.४६)। **सम्प्लवं न याति=न निमज्जति।**
- 'आभूतसम्प्लवं स्थानममृतत्वं हि भाष्यते। त्रैलोक्यस्थितिकालोऽयमपुनर्मार उच्यते' (वि॰पु॰२.५.९६)॥ **भूतसम्प्लवः=महाप्रलयः।** **आभूतसम्प्लवम्=आब्रह्माहपर्यन्तम्।**

'आभूतसम्प्लवात्ते स्वर्गजितः' (आप॰ध॰२.२४.५)। **उक्तोऽर्थः।**
- 'तयोर्धात्र्यौ सुसंवीते कृत्वा ते गर्भसम्प्लवे' (भा॰सभा॰१७.३८)। **गर्भसम्प्लवः=गर्भभ्रंशः।**
- 'विवृद्धिं निम्नगा याताः प्लवगा सम्प्लवं गताः' (हरि॰२.१८)। **सम्प्लवः प्रवाहः।**
- 'वारणानां रवो जज्ञे मेघानामिव सम्प्लवे' (भा॰द्रोण॰२०.४१)। **सम्प्लवः=समागमः।**
- 'स्थापयन्ति ममादेशाद्यावदाभूतसम्प्लवम्' (कूर्म॰पूर्वा॰१२.२७२)। **उक्तोऽर्थः।**
- 'शारदाभ्रैरिवाकीर्णं गगनं हंससम्प्लवैः' (रा॰१.४३.२३)। **हंससम्प्लवैः=कादम्बकदम्बैः।**
- 'अपस्मारं पुनः स्मृतिबुद्धिसत्त्वसम्प्लवाद् बीभत्सचेष्टमावस्थिकं तमःप्रवेशमात्रमाचक्षते' (चरके निदा॰८.५)। **स्मृतिबुद्धिसत्वानां सम्प्लवात् विकृतिगमनात्।**
- 'अकान्तिर्व्याघातः पुनरुक्तमपशब्दः सम्प्लव इति लेखदोषाः' (कौ॰अ॰२.१०.२८)। **अवर्गे वर्गकरणं वर्गे चावर्गक्रिया गुणविपर्यासः सम्प्लवः।**
- 'सम्पूर्णयोजनशतं क्षिप्तः सागरसम्प्लवे' (रा॰१.३०.१८)। **सागरसम्प्लवे=समुद्रमध्ये।**

### बन्ध्
- बन्ध् (बन्ध-बन्धने)।
- 'मनोज्ञगन्धं सहकारभङ्गं पुराणशीधुं नवपाटलं च। सम्बध्नता कामिजनेषु दोषाः सर्वे निदाघावधिना प्रमृष्टाः' (रघु॰१६.५२)॥ **सम्बध्नता=समं सन्निधापयता।**
- '(तपोवनानि) सम्बद्धवैखानसकन्यकानि' (रघु॰१४.२८)। **सम्बद्धाः कृतसख्या वैखानसानां कन्यका येषु तानि।**
- 'कर्माण्यकुहकार्थानि येषां वाचश्च सूनृताः। येषामर्थाश्च सम्बद्धा दुर्गाण्यतितरन्ति ते' (भा॰शां॰११०.१२)। **सम्बद्धाः=निरन्तराः।**
- 'अवादयन्त गन्धर्वा वादित्रं सुमनोहरम्। जगुश्चाप्सरसो राज्ञो यशः सम्बद्धमेव च' (भा॰)। **सम्बद्धमिति क्रियाविशेषणम्। अविराममित्यर्थः।**
- 'सम्बद्धाविमौ दम्यावुच्येते यावन्योन्यं न जहीतः' (पा॰२.१.१ सूत्रभाष्ये)।

### बाध्
- बाध् (बाधृ-लोडने, लोडनं प्रतिघातः)।
- 'मा त्वा वृक्षः सं बाधिष्ट' (अथर्व॰१८.२.२५)। **मा सम्बाधिष्ट=मा सम्पिपीडत्।**
- 'पीतमात्रे तु पानीये न मां सम्बाधने क्षुधा' (६.८२.१५५)।
- 'त्रिदण्डतरणसम्बाधम्' (भा॰वि॰४५.७)। **सम्बाधम्=सङ्कटम्=दुष्प्रवेशम्।**
- 'ससम्बाधेव शिशुता सञ्चुकोच शनैः शनैः' (शि॰भा॰२.३८)। **ससम्बाधा=ससङ्कटा।**

### बुध्
- बुध् (बुधिर्-बोधने, बुध-अवगमने)।
- 'न सम्बुबुधिरे चैनं देवास्तं भुवनेश्वरम्' (भा॰द्रोण॰२०२.९४)। **न सम्बुबुधिरे=न प्रत्यभिजज्ञुः=न परिचिक्युः।**
- 'लये सम्बोधयेच्चित्तं विक्षिप्तं शमयेत्पुनः' (योगभाष्ये)। **सम्बोधयेत्=जागरयेत्।**
- 'तस्य वृत्रार्दितस्याथ मोह आसीच्छतक्रतोः। रथन्तरेण तं तत्र वसिष्ठः समबोधयत्' (भा॰शां॰२८१.२१)। **प्रबुद्धमकरोदित्याह।**
- 'निर्वेदादात्मसम्बोधः' (भा॰शां॰२९५.१२)॥ **सम्बोधः=सम्यज्ज्ञानम्।**
- 'विरुद्धमलसम्बोधात्' (यो॰वा॰६.३२.३२)। **सम्बोधः=प्रकोपः=आरोपः=वृद्धिः।**
- 'धृतराष्ट्रात्मजेति ... सम्बोध्य' (=आहूय) (भा॰सभा॰५०.३५)।

### बृह्
- बृह्, (बृहू-उद्यमने)।
- 'स समबृहत् स न कञ्चनाहिनत्' (श॰ब्रा॰१.७.३.४)। **समबृहत्=(शस्त्रम्) उदहरत्=उदयच्छत्=उदगृह्णात्।**

### बू
- बू (ब्रूञ्-व्यक्तायां वाचि)।
- 'यद्ध यन्ति मरुतः सं ह ब्रुवतेऽध्वन्ना' (ऋ॰१.३७.१३)।** सम्ब्रुवते=सम्भाषन्ते=संलपन्ति।**
- 'वृक्षच्छायोपविष्टास्ते दृष्ट्वाऽन्योन्यं समब्रुवन्' (रा॰४.५०.४)। **उक्तोऽर्थः।**
- 'समन्येषु ब्रवावहै' (ऋ॰१.३०.६)। **सम्ब्रवावहै (अहं च शतक्रतुश्च) मतसंवादेन ब्रवावहै।**
- 'सं नु वोचावहै पुनर्यतो मे मध्वाभृतम्' (ऋ॰१.२५.१७)।

### भज्
- भज् (भज-सेवायाम्)।
- 'समभक्त विप्रः सुमतिं नदीनाम्' (ऋ॰३.३३.१२)। **समभक्त=अवृत। सुमतौ भागी बभूवेत्यर्थः।**
- 'अध्ययनदोषैर्न सम्भक्ष्यामहे' (नि॰१.२.५ इत्यत्र दुर्गः)। **संयोक्ष्यामह इत्यर्थः।**
- 'यच्च भूतं सम्भजते' (भा॰शां॰९१.१३)। **दुर्बलमन्नादिना सेवत इत्यर्थः।**

**-**'सत्सव्रता ये तु नराः कृतज्ञा धर्मे रतास्तैः सह सम्भजन्ते' (भा॰शां॰२९९.३७)। **(सुखं) विभज्य सेवन्त इत्याह।**
- 'ऋत्विजो वृणीते' (अाश्व॰गृ॰१.२०.१) इत्यस्य व्याख्यायां वृणीते कर्मार्थं परिगृह्णातीति हरदत्तः।
- 'स वै वो वरं वृणा इति' (ऐ॰ब्रा॰३.३३)। अत्र वृणै सम्भजामीति षड्गुरु॰।

### भाष्
- भाष् (भाष-व्यक्तायां वाचि)।
- 'यथासम्भाषितं च वृत्त्यपक्षमुपग्राहयेत' (कौ॰अ॰१३.५.१७६)। **कृतपूर्वसंविदम् इत्याह।**

### भिदृ
- भिदृ (भिदिर्-विदारणे)।
- 'न हि सा तेन सम्भेदं पत्नी नीता महात्मना' (भा॰शां॰२६६.६२)।
- 'स्वादः काव्यार्थसम्भेदादात्मानन्दसमुद्भवः' (सा॰द॰तृतीये परि॰)। **सम्भेदः=स्पर्शः।**
- 'अनादिकर्मक्लेशवासनाविशयप्रत्युपस्थितविषयजाला चाशुद्धिर्नान्तरेण नृपः सम्भेदमापद्यते' (यो॰सू॰२.१ भाष्ये)। **सम्भेदो विनाशः।**
- 'य एवं मनुष्यः सम्भिन्नबुद्धिर्भवति स पश्यति नेदं किञ्चिद् धर्मो नाम, नैनं करिष्यामीति' (योगभाष्ये)। **सम्भिन्नबुद्धिः पुण्यापुण्ययोः सम्मिश्रितबुद्धिर्नास्तिकः।**
- 'यद्वा उर्वरयोरसम्भिन्नं भवति खिलमिति वै तदाचक्षते' (कौ॰अ॰३०.८)। **उर्वराभ्यां भूभागाभ्यामसंयुक्तम् (असम्बद्धम्) इत्याह।**
- 'तथा सम्भिन्नसर्वाङ्गकूर्मं स्थल इवोद्धृतम्' (भा॰वि॰२३.२)।** सम्भिन्नसर्वाङ्गम्=संलीनसकलगात्रम्, प्रतिसंहृतसर्वावयवम्। अन्योन्यसम्भिन्नदृशां सखीनाम्। परस्परं संसृष्टनेत्राणामित्यर्थः।**
- 'द्विपाः सम्भिन्नवर्माणो वज्रागनिसमैः शरैः' (भा॰कर्ण॰१९.१३)। **सम्भिन्नानि भिन्नानि विदीर्णानि वर्माणि येषां ते। अत्र सम्शब्दोऽर्थान्तरं न करोति।**
- 'असम्भिन्नार्यमर्यादः पण्डिताख्यां लभेत सः' (भा॰उ॰३३.२९)। **इहापि पूर्ववत्।**
- 'असम्भिन्नार्यमर्यादाः साधवः पुरुषोत्तमाः' (भा॰आश्रम॰१२.२)।
- 'तीक्ष्णा सम्भिन्नमर्यादा तीक्ष्णाकर्मणि वर्तते' (रा॰२.४९.५)।
- 'असम्भिन्दन् मांससंहिताभ्यामङ्गुष्ठेन च पुरोडाशस्यावद्यति' (आप॰श्रौ॰२.६.१८.११)।
- 'यथा द्वयोरवदानयोरसङ्गमः स्यात्तथाऽवद्यति' (भा॰)। **अवदानदेशावसङ्किरन्निति रुद्रदत्तः।**

### भुज्
- भुज् (भुज-पालनाभ्यवहारयोः)।

'सम्भोजनी साऽभिहिता पैशाची दक्षिणा द्विजैः' (मनु॰३.१४१)। **सम्भोजनी सह भुज्यते यया, गोष्ठी, बहुभोजनात्मिका। **

### भू
- भू (भू-सत्तायाम्)।
- 'सम्भवत्यव्ययाद् व्ययम्' (मनु॰१.१९)। **सम्भबति=जायते=उत्पद्यते।**
- 'कुमारस्य रेतः सिक्तं न सम्भवति' (श॰ब्रा॰११.४.१.७)।
- 'आत्मा हि प्रथमः सम्भवतः सम्भवति' (श॰ब्रा॰१०.१२.४)। **आत्मा=शरीरम्। सम्भवतः=उत्पद्यमानस्य। सम्भवति=उत्पद्यते।**
- 'चक्षुः पुरुषस्य प्रथमं सम्भवतः सम्भवति' (ऐ॰ब्रा॰३.२)।
- 'स सात्त्वत्यामतिरथः सम्बभूव धनञ्जयात्' (भा॰आदि॰२२१.८६)। **उक्तोऽर्थः।**
- 'तथा स राक्षसश्रेष्ठः शरैः कृत्तः पुनः पुनः। सम्बभूव समवाप च यौवनम्' (भा॰भीष्म॰९०.६४-६५)। **सम्बभूव=सञ्जिजीव।**
- 'ता अस्य प्रजाः सृष्टाः स्तनावेवाभिपद्य सम्बभूवुः' (श॰ब्रा॰२.५.१.३)। **अध्रियन्त, जीवा अवतस्थिरे।**
- 'असदेवेदमग्र आसीत्, तत्सदासीत्, तत्समभवत्' (छां॰उ॰३.१९.१)। **समभवत्=समवर्धत=व्यक्तिमापद्यत।**
- 'न मे हस्तः समभवद् वसु तत् प्रतिगृह्णतः' (भा॰सभा॰५०.२४)। **समभवत्=प्राभवत्। तथा बृहन्नासीद्यथा वसु गृह्णीयाद् इत्याह।**
- 'न यन्नियन्तुं समभावि भानुना' (शिशु॰१.२७)। **न समभावि=न शेके। सम्भवतेर्भावे लुङ्।**
- 'पक्वेन सह सम्भवेम' (अथर्व॰६.११९.२)। **सम्भवेम=सम्बद्धा भवेम।**
- 'सं ते मज्जा मज्ज्ञा भवतु' (अथर्व॰४.१२.३)। **सम्भवतु=संसृज्यताम्।**
- 'सम्भूयाम्भोधिमभ्येति महानद्या नगापगा' (शिशु॰२.१००)। **सम्भूय=सङ्गत्य।**
- 'अधा मृताः पितृषु सम्भवन्तु' (अथर्व॰१८.४.४८)। **पितृभिः सङ्गच्छन्तामित्याह।**
- 'अथ पुनर्लोष्टं न्यस्यति पृथिव्या सम्भवेति' (श॰ब्रा॰३.२.२.२१)। **पृथिव्या संसृज्यस्वेत्याह।**
- 'काममा विजनितोः सम्भवाम इति स्त्रीणामिन्द्रदत्तो वरः' (तै॰सं॰२.५.१.५)। **सम्भवनं मिथुनीभावः।**
- 'ताविह सम्भवाव प्रजामाजनयावहै' (अथर्व॰१४.२.७१)। **उक्तोऽर्थः।**

'स विवस्वानादित्य आश्वमेव रूपं कृत्वा तामनुसृत्य सम्बभूव' (नि॰१.२.१०.२)।
- 'दिवं वा उषसं वा। मिथुन्येनया स्यामिति तां सम्बभूव' (श॰ब्रा॰१.७.४.१)। **अत्र सम्भवतेः प्रयोगे द्वितीयाश्रुत्यामवधातव्यम्। अन्यत्र प्रायेण तृतीया श्रूयते**- 'प्रजावती पत्या सम्भवेह' (अथर्व॰१४.२.३२)।
- 'महर्षिः संविदं कृत्वा सम्बभूव तया सह' (भा॰आदि॰१७७.४४)।
- 'सम्बभूव तया सार्धं मातुः प्रियचिकीर्षया' (भा॰आदि॰१०६.६)।
- 'स तथेति प्रतिज्ञाय तया समभवन्मुनिः' (भा॰वन॰९९.२३)।
- 'सम्भवेद् गर्भं धेहीति' (द्रा॰गृ॰१.४.१६)। **मिथुनी भवेदित्यर्थः।**
- 'अथ कालेन महता स मत्स्यः सुमहानभूत्। अलिञ्जरे यथा चैव नासौ समभवत् किल' (भा॰वन॰१८७.१३)॥ **न समभवत्=नामात्।**
- 'प्रस्थं सम्भवति स्थाली प्रास्थिकी' (पा॰५.१.५२)। **सम्भवतिरिहाधारादाधेयस्यानतिरेके वर्तते।**
- 'खार्यां द्रोणः सम्भवति। द्रोण आढकं सम्भवति। सहस्र शतं सम्भवति'। **खार्यां द्रोण इत्यादिषु सम्भवतिः समाविशतीत्यनेन समानाभिधेयः।**
- 'स (स्तोमः प्रजापतिः) इदं सर्वं युत इदं सर्वं सम्भवति' (श॰ब्रा॰४.२.५.६)। **सम्भवति=स्वस्मिन्नन्तर्धत्ते समावेशयति।**
- 'सं देवत्रा बभूवथुः' (ऋ॰१.८३.९)।** देवेषु मध्ये स्थान प्राप्नुथेत्याह।**
- 'वाजस्य नु प्रसवे सम्बभूविमेमा विश्वा भुवनान्यन्तः' (अथर्व॰३.२०.८)। **सम्बभूविम=प्राप्ताः।**
- 'क्रमात्ते सम्भवन्त्यर्चिरहः शुक्लं तथोत्तरम्' (याज्ञ॰३.१९३)। **सम्भवन्ति=प्राप्नुवन्ति।**
- 'अस्य द्विषन् भ्रातृव्यो वणिज्यया वा केनचिद्वा सम्भवति' (श॰ब्रा॰१.६.४.२०)। **सम्भवति=समृध्यति। भूतिमान् भवतीति यावत्।**
- 'वालैः शङ्गेण पादेन सम्भवत्येव गौर्मखम्' (भा॰शां॰२६८.२८)। **सम्भवति=सम्भावयति=वर्धयति।**
- 'स च तस्मिन्महेष्वासः कृपः समभवत्तदा' (भा॰आश्रम॰१.१३)। **समभवत्=समीपेऽभवत्।**
- 'त्वरितः काम्यके पार्थान् समभावयदच्युतः' (भा॰वन॰५१.१६)। **समभावयत्=समगच्छत्।**
- 'वत्स उच्यतां भागुरायणो यथा त्वरितं सम्भावय' (मुद्रा॰प्रथमेऽङ्के)। **सङ्गच्छ, आसादयेत्यर्थः।**

'सम्भावयति चान्नेन स विप्रो गुरुरुच्यते' (मनु॰२.१४२)। **सम्भावयति=संवर्धयति।**
- 'भक्तिमान् भृशमर्हाभिर्भार्गवं समभावयत्' (शि॰भा॰२९.७६)। **समभावयत्=सदकरोत्।**
- 'तदेनं पुनः सम्भावयन्ति पुनराप्याययन्त्युपसदां रूपेण' (ऐ॰ब्रा०.३.३२)। सम्भावनं सजीवत्वं वृद्धिराप्यायनं तथेति षड्गुरु॰।
- 'एकाङ्गेनापि सम्भूतः शत्रुर्दुर्गमुपाश्रितः' (भा॰शां॰५८.१८)। **सम्भूतः सम्पन्नः। एकाङ्गेनापि हस्त्यश्वरथपादातानामन्यतमेनापि।**
- 'गिरिनिर्झरसम्भूता गिरिनिर्दरिवासिनाम्। सिंहानां निनदा दुःखाः..... (रा॰२.२८.७)॥ **सम्भूताः=प्रभूताः=वृद्धिं गताः। समिह प्रेण तुल्यार्थम्।**
- 'स्वतेजोविषसम्भूतः' (रा॰४.३१.३०) सम्भूतः=व्याप्तः।
- 'यथा पञ्चसु भूतेषु सम्भूतत्वं नियच्छति' (भा॰आश्व॰१७.२१)। **सम्भूतत्वम्=संहतत्वम्।**
- 'स चायमभिनिवेशः स्वरसवाही... प्रत्यक्षानुमानागमैरसम्भावितः' (यो॰सू॰२.९ व्यासभाष्ये)। **असम्भावितः=असम्पादितः।**
- 'तया सम्भाविता चास्मि स्निग्धया मातृसौहृदात्' (रा॰२.११८.३३)। **सम्भाविता=संवर्धिता।**
- 'बुद्धिमोहं समास्थाय त्वरासम्भावितोऽनघ। गच्छ रुद्रसकाशं त्वम्...' (भा॰आदि॰२२३.३५)॥ **त्वरासम्भावितः=त्वरायुक्तः।**
- 'सम्भाविता जातबलास्ते दद्युर्यदि नः सुखम्' (भा॰शां॰७.१५)। **सम्भाविताः=पोषिताः, संवर्धिताः।**
- 'वीराः सम्भावितात्मानो न दैवं पर्युपासते' (रा॰२.२३.१६)। **शौर्यादिगुणैर्लोकस्य वन्दितस्वरूपा इत्याह।**
- 'सम्भावितस्य चाकीर्तिर्मरणादतिरिच्यते' (गीता॰२.३४)। **सम्भावितस्य=महितस्य।**
- 'बद्धुं न सम्भावितः केशपाशः' (रघ॰७.६)। **सम्भावितः=चिन्तितः।**
- 'चिरप्रबोधान्न सम्भावितमस्माभिरद्य धर्मासनमध्यासितुम्' (शा॰६)। **धर्मासनाध्यासनस्य मया करिष्यमारणस्य सम्भवो नाभूदित्याह।**
- 'असम्भावितातिथिसत्कारं लज्जेऽहमार्यं विज्ञापयितुम्' (शा॰)। **असम्भावितोऽकृतोऽतिथिसत्कारो यस्य तम्।**
- 'अर्थप्रत्ययो हि वर्णैर्नियतक्रमतया परस्परमसम्भवद्भिरशक्यः कर्तुम्' (३.१७ यो॰भा॰वाचस्पतिः)। **असम्भवद्भिः=आयुज्यमानैः।**
- 'क्षीरसम्भावनार्थाय कृत्तिकाः समयोजयन्' (रा॰१.३७.२३)। **क्षीरसम्भावनार्थाय=क्षीरपानप्रयोजनसिद्धये। सम्भावनं संयोजनं प्रापणम्।**
- 'पितरं कर्कटो हन्ति मातरं हन्ति पुत्तिका। हन्ति सर्वं तु कायस्थः कृतघ्नः प्राप्तसम्भबः' (राज॰८.८९)। **प्राप्तसम्भवः=अवाप्तभूतिकः।**
- 'निःश्वासायाससम्भवः' (वियोगाग्निः) (रा॰२.२४.७)। **सम्भवः=वृद्धिः।**
- 'ऊर्ध्वं त्रिरात्रात्सम्भव इत्येके' (गो॰गृ॰२.५.७,८)। **सम्भवः=मिथुनीभावः, मैथुन्यम्।**
- 'स प्रेत्य पशुतां याति सम्भवानेकविंशतिम्' (मनु॰५.३५)।** सम्भवान् जन्मानि।**
- 'श्रुतर्षयस्तु भवन्ति केचित् कर्मफलशेषेण पुनः सम्भवे' (आप॰ध॰१.५.५)। **सम्भवो जन्म। पुनः सम्भवः=पुनर्भवः=प्रेत्यभावः।**
- 'स एवं विद्वांश्छन्दोमयो देवतामयो ब्रह्ममयः सम्भूय देवता अप्येति' (ऐ॰ब्रा॰२.४२)। **सम्भूय=सम्यग् भूत्वा।**

**-**'सम्भाव्य चटकान्मूर्ध्नि' (भा॰शां॰२६१.४१)। **सम्भाव्य=वर्धयित्वा।**
- 'सम्भाव्य पुत्रान् कालेन' (भा॰शां॰२८८.८)। **सम्भाव्य=संवर्ध्य।**
- 'विलोचनं दक्षिणमञ्जनेन सम्भाव्य' (कु.॰७.५९, रघु॰७.८)। **सम्भाव्य=सत्कृत्य=अलङ्कृत्य।**
- 'येन सम्भाव्यमानेन प्रपन्नान्धं तमः प्रभो' (भा॰पु॰३.२५.७)। **सम्भाव्यमानेन=पूर्यमाणेन।**
- 'तानसभाव्यं पराभावयत्' (ऐ॰ब्रा॰३.३९)।** पुनः समृद्धिः सम्भाव्यं तद्रहितं यथा स्यात्तथा।**
- 'सम्भावना हि लोकस्य मम पार्थस्य चोभयोः' (भा॰द्रोण॰११०.९६)। **सम्भावनाऽस्तिताज्ञानं कुलशीलश्रुतादिषु इति नील॰।**
- 'सिध्यन्ति कर्मसु महत्स्वपि यन्नियोज्याः सम्भावनागुणमवेहि तमीश्वराणाम्' (शा॰७.४)। **सम्भावना=गौरवम्, समादरः।**
- 'सम्भावनमथोत्प्रेक्षा प्रकृतस्य परेण यत्' (सा॰द॰१०.४०)।
- सम्भूतिं तस्य तां विद्याद् यद्यानावभिजायते' (मनु॰२.१४७)। **सम्भूतिर्जन्म।**

### भृ
- भृ (भृञ्-भरणे, डुभृञ्-धारणपोषणयोः)।
- 'एवं वा एष यज्ञं सम्भरति यो दीक्षते' (श॰ब्रा॰३.२.२.३)। **सम्भरति=सगृह्णाति।**
- 'एवं देवता अग्रे यज्ञं समभरन्' (श॰ब्रा॰१२.७.३.६)।** यज्ञसम्भारान् कृतवन्त इत्यर्थः।**
- 'देवा वै प्रथमेनाह्नेन्द्राय वनं समभरन्' (ऐ॰ब्रा॰४.१)। **प्रथमाहसम्पाद्येन। सोमेन वज्रं समभरन् वज्रं कर्तुं प्रकृतिद्रव्यं समानयन् इत्याह।**
- 'तस्मात्सुभाषितमधूनि च सम्बिभर्मि' (अवदा॰३१.१७)। **सम्बिभर्मि=सङ्गृह्णामि=समाहरामि।**
- 'वालैः शृङ्गेण पादेन सम्भरत्येव गौर्मखम्' (भा॰शां॰२६३.३८)।** सम्भारान् सम्पादयति।**
- 'साहित्योदयसम्भृतो विजयते सम्भूय सारस्वतः, सारः (महावीर॰७.२१)। **सम्भृतः=सम्पादितः।**

'असम्भृतं मण्डनमङ्गयष्टेः' (कु॰१.३१)। **असम्भृतमसम्पादितमकृतकमित्यर्थः।**
- 'प्रविश्यैकाकिनैवाथ द्रष्टव्यः सम्भृतो मया' (सरिदुत्तरणोपायः) (राज॰४.५७२)। **सम्भृतः=सज्जीकृतः, निर्मित इति वा।**
- 'सम्भृत्य महतीं सेनां चतुरङ्गां युधिष्ठिर' (भा॰आदि॰१०२.१६)। **सम्भृत्य एकीकृत्येत्यर्थः।**
- 'सम्भृता चैव विद्येयं तपसेह मया पुरा' (भा॰आदि॰१७०.४१)। **सम्भृता=अर्जिता।**
- 'त्यागाय सम्भृतार्थानाम्' (रघु॰१.७)।
- 'सम्भृते शिखिनि गूढमादधुः' (रघु॰१९.५४)। **सम्भृते शिखिनि=समिद्धे हुतवहे।**
- 'ते च स्युः सम्भृताः सर्वे वसुभिर्भोजनेन च' (रा॰१.१३.१५)। **सम्भृताः=पूर्णाः। ये स्युः सम्पूजिता इति पाठान्तरम्।**
- 'मधुसम्भृतां कमलिनीम्। **मधुना सम्यक् पुष्टाम्।**
- सुवदनावदनासवसम्भृतस्तदनुवादिगुणः कुसुमोद्गमः' (रघु॰९.३०)। **सम्भृतः=जनितः।**
- 'कथं यास्यन्त्येते विरहदिवसाः सम्भृतरसाः' (भर्तृ॰२.९३)। **सम्भृतरसाः=उपचितरसाः।**
- 'पञ्चधा सम्भृतः कायो यदि पञ्चत्वमागतः। कर्मभिः स्वशरीरोत्थैस्तत्र का परिदेवना' (याज्ञ॰३.९)॥ **सम्भृतो निर्मितः।**
- 'कच्चित्ते सम्भृता भृत्याः कच्चित्तिष्ठन्ति शासने' (रा॰१.५२.८)। **सम्भृताः=वेतनदानादिना पुष्टाः।**
- 'नियुङ्क्ष्व मां महातेजस्त्वं ब्रह्मबलसम्भृताम्' (रा॰१.५५.१६)।** उक्तोऽर्थः।**
- 'तपसा सम्भृते चैते ब्रह्मरूपे भविष्यतः' (रा॰१.२२.२१)।** सम्भृते=पूर्णे।**
- 'वयं तदस्य सम्भृतं वसु' (अथर्व॰७.९०.२)। **सम्भृतम्=एकत्र सम्पादितम्।**
- '...नरपतयः सम्भृताश्चीनहूर्णैः' (मुद्रा॰५.११)। **सम्भृता=परिपुष्टाः।**
- 'सम्भृत्वा नाम यो देवः' (अथर्व॰३.२४.२)। **सम्भृत्वा=सम्भर्ता। भृञः क्वनिप्। मधुकरवत्सारांशस्य सङ्ग्रहीतेत्यर्थः।**
- 'सविशेषमद्य पूजासम्भारो मया सन्निधापनीयः' (मालती॰५)। **पूजासम्भारः=पूजायामुपयोक्ष्यमाणमर्थजातम्।**
- 'बहूपकरणा यज्ञा नानासम्भारविस्तराः' (भा॰वन॰८२.१४)।
- 'पर्यायसेवामुत्सृज्यपुष्पसम्भारतत्पराः' (कु॰२.३६)। **पुष्पसम्भारः=कुसुमसमाचयनम्।**
- 'उत्सृजेत्कृतार्थान् सम्भारान्' (गो॰गृ॰३.९.५)। **गतप्रयोजनान् सङ्गृहीतार्थांस्त्यजेदित्याह।**
- 'सम्भाराः सम्भ्रियन्तां ते तुरगश्च विमुच्यताम्' (रा॰१.८.११)। **सम्भ्रियन्ताम्=सम्पाद्यन्ताम्।**

### भ्रम्
- भ्रम् (भ्रमु-अनवस्थाने)।
- 'परावरज्ञास्तु न सम्भ्रमन्ति' (भा॰शां॰२२६.१४)। **सदसद्वस्तुविदो न त्रस्यन्तीत्याह।**
- 'नासम्भ्रमत्तदा पार्थः' (भा॰द्रोण॰१००.५)। **असम्भ्रमत्=समभ्रमत्=पर्याकुलचित्तोऽभूत्।**
- 'त्यज शोकं च मोहं च सम्भ्रमं दुःखजं तथा' (रा॰२.६०.५)। **सम्भ्रमश्चिन्ता।**
- 'न तौ भयं सम्भ्रममभ्युपेयतः' (रा॰२.५३.३५)। **भयकार्यमितस्तत ईक्षणरूपं सम्भ्रम इति तिलकः।**
- 'सम्भ्रमेण समुदाचारो विस्मृतः' (दूत॰१)। **सम्भ्रमेण=सम्भ्रान्तेन (त्वया)।**
- 'गृहमुपगते सम्भ्रमविधिः' (भर्तृ॰१.५७)। **सम्भ्रमः=आदरः=सत्क्रिया।**
- 'दग्ध्वा सम्भ्रान्तपौरद्विजगणरहितान्नन्दवंशप्ररोहान्' (मुद्रा॰१.११)। **सम्भ्रान्ताः=सम्भाविताः समादृताः।**
- 'दृष्ट्वा हनूमतो वर्ष्म सम्भ्रान्तः पवनात्मजः' (भा॰वन॰१५०.१०)। **सम्भ्रान्तः=क्षुभितः, सम्मूढः।**
- 'ततः परमसम्भ्रान्ताः सर्षिसङ्घाः सुरासुराः' (रा॰१.६०.२४)। **परमसम्भ्रान्ताः=अत्यन्तं पर्याकुलचित्ताः।**

### मद्
- मद् (मदी-हर्षे)।
- 'प्रमदा हतसम्मदाः' (भट्टि॰१०.६)। **सम्मदो हर्षः।**
- 'प्रमदसम्मदौ हर्षे' (पा॰३.३.६८)। **सम्यङ्मदस्तु सम्मादः।**
- 'प्रमत्तसम्मत्तक्ष्वेडितोत्कृष्टसङ्कुलः' (भा॰आश्व॰५९.१०)। **सम्मत्तो हृष्टः।**

### मन्
- मन् (मन-ज्ञाने)।
- 'कच्चिदग्निमिवानाय्यं काले सम्मन्यसेऽतिथिम्' (भट्टि॰६.६५)। **सम्मन्यसे=मानयसि=सम्भावयसि।**
- 'गुरुरनुगन्तव्योऽभिवादयितव्यश्च। वृद्धवयाः प्रत्युत्थेयः सम्मन्तव्यश्च' (मी॰६.२.२ सूत्रे शा॰भा॰)।
- 'वाहीकः सौमदत्तिश्च ये चान्ये वृद्धसम्मताः' (भा॰वन॰२४९.१५)। **वृद्धा इति मता इत्यर्थः।**
- 'द्वेष्योऽपि सम्मतः शिष्टस्तस्यार्तस्य यथौषधम्' (रघु॰१.२८)। **सम्मतः=प्रियः।**
- 'प्रणाय्योऽसम्मतौ' (पा॰३.१.१२८)। **सम्मतिः प्रीतिविषयीभवनम्। प्रणाय्यश्चौरः, प्रीत्यनर्हः। अभिलाषोऽपि सम्मतिरुच्यते। प्रणाय्योऽन्तेवासी। निरभिलाषः, निष्कामो विरक्त इत्यर्थः।**

### मन्त्र्
- मन्त्र् (मन्त्रि-गुप्तपरिभाषणे)।
- 'द्वौ सन्निपद्य यन्मन्त्रयेते' (अथर्व॰४.१६.२)। **सम्मन्त्रयेते=मिथः परिभाषेते।**

### मा
- मा (मा-माने, माङ्-माने)।
- 'एभिरेवैनं (यजमानं) लोकैः सम्मिमीते' (ताण्ड्य॰७.१.१)। **समानं कृतवान् भवतीति सायणः।**
- 'मृणालसूत्रमपि ते न सम्माति स्तनान्तरे' (सुभाषितम्)।** न सम्माति अवकाशं न लभते।**

**-**'कान्तासम्मिततयोपदेशयुजे' (का॰प्र॰१)।
- 'न वै नृभिर्नरदेवं पराख्यं सम्मातुमर्हस्य विपक्वबुद्धे' (भा॰पु॰१.१८.४२)। **सम्मातुम्=तुलयितुम्=समीकर्तुम्।**
- 'दर्भसम्मितं ब्रह्मवर्चसकामस्य' (गो॰गृ॰४.७.७)। **दर्भसम्मितं दर्भबहुलम् इति सामश्रमी।**

### मूर्च्छ्
- मूर्च्छ् (मूर्छा-मोहसमुच्छ्राययोः)।
- 'सम्मूर्च्छितेव कौरव्य प्रजज्वाल च तेजसा' (भा॰वि॰१७.१०)। **सम्मूर्च्छिता=व्याप्ता। सम्मूर्छनमभिव्याप्तिरिति कोष इत्यर्जुनमिश्रः।**

### मृज्
- मृज् (मृजू-शुद्धौ)।

**'ग्रहं सम्मार्ष्टि'। शोधयतीत्यर्थः। **

### मृश्
- मृश् (मृश-आमर्शने, आमर्शनं स्पर्शः)।
- 'सपवित्रेण पाणिना पात्राणि सम्मृश्य' (आप॰श्रौ॰१.५.१६.१०)। **सम्मृश्य=संस्पृश्य।**
- 'ये तत्र ब्राह्मणाः सम्मर्शिनः' (तै॰उ॰१.११.४)। **सम्मर्शिनः कर्तव्याकर्तव्यविवेकवन्तः।**

### यज्
- यज् (यज-देवपूजासङ्गतिकरणदानेषु)।
- 'यद् ब्राह्मणाः संयजन्ते सखायः' (ऋ॰१०.७१.८)। **संयजन्ते=सम्भूय यजन्ते।**
- 'अवप्रुषो विप्रुषः संयजामि' (तै॰ब्रा॰३.७.६.२१)। **साकं जुहोमीत्यर्थः।**
- 'ते वै पत्नीः संयाजयिष्यन्तः प्रतिपरायन्ति' (श॰ब्रा॰१.९.२.१)। **पत्नीसंयाजं करिष्यन्त इत्याह। प्रतिपरायन्ति=(गार्हपत्यं प्रति) निवर्तन्ते।**

### यत्
- यत् (यती-प्रयत्ने)।
- 'सम्भानुना यतते सूर्यस्य' (ऋ॰५.३७.१)। **संयतते=सङ्गच्छते। सम्पूर्वको यतिरिहाकर्मकः।**
- 'सं रश्मिभिर्यतते दर्शतो रथः' (ऋ॰९.१११.३)।** संयतते=युज्यते।**
- 'सं...जनाञ्छ्रुधीयतश्चिद् यतथो महित्वा' (ऋ॰६.६७.३)। **संयतथः=सङ्गमयथः। संयतिरिह सकर्मकः।**
- 'सं शूरणासो दिव्यासो अत्याः। हंसा इव श्रेणिशो यतन्ते' (ऋ॰१.१६३.१०)। **संयतन्ते=इतरेतरमनुगच्छन्ति।**

**-**'सं यन्मही मिथती स्पर्धमाने तनूरुचा शूरसाता यतैते' (ऋ॰७.९३.५)। **संयतैते संयतेते=युध्येते।**
- 'देवासुराः संयत्ता आसन्' (तै॰सं॰१.५.१.१)। **संयत्ताः=विगृह्णानाः।**
- 'सङ्ग्रामं संयतिष्यमाणः' (ऐ॰ब्रा॰८.१०)। **युद्धं करिष्यमाण इत्यर्थः।**
- 'सङ्ग्रामे संयत्त इन्द्रियेण वै मन्युना मनसा सङ्ग्रामं जयति' (तै॰सं॰२.२.८.२)। **संयत्तः=सन्नद्धः।**
- 'संयत्ताः समरे सर्वे पालयध्वं पितामहम्' (भा॰भीष्म॰८२.६)। **संयत्ताः=प्रयत्ताः।**
- 'तथा बुध्येत संयत्तो विजयेत रिपून् यथा' (भा॰७.२००)। **संयत्तः सावधानः=जागरूकः=प्रबुद्धः=सावेक्षः।**
- 'उप प्रेत संयतध्वं मान्तर्गातभागिनं भागधेयात्' (आप॰श्रौ॰६.८.१)।
- 'सञ्जानते न यतन्ते मिथस्ते' (अ॰७.७५.५)। **संयतन्ते=स्पर्धन्ते=विरुध्यन्ते।**

**-**'देवासुरा वा एषु लोकेषु समयतन्त' (ऐ॰ब्रा॰३.३)। **समयतन्त=अस्पर्धन्त।**
- 'असंयत्तो व्रते ते क्षेति' (अथर्व॰२०.२५.३)। **असंयत्तः=अप्रयत्तः। प्रयत्नमकुर्वाणः।**
- 'द्रोणकर्णौ तु संयत्तौ पश्य युद्धे महारथौ' (भा॰द्रोण॰१८३.३५)। **संयत्तौ=सन्नद्धौ=सज्जौ।**
- 'धनुर्भृतः संयति लब्धकीर्तयः' (कि०१.१९)। **संयद्युद्धम्। तथा चामरः- संयत् समित्याजिसमिद्युधः।**

### यम्
- यम् (यम-उपरमे)।
- 'व्यात्तं न संयमत्' (अथर्व॰६.५६.१)। **न संयमत्=संश्लिष्टं मा भूत्। अत्र संयमिरकर्मकः।**
- 'वोळ्हुर्न रश्मीन् समयंस्त सारथिः' (ऋ॰१.१४४.३)। **समयंस्त=समधारयत्=करयोरगृह्णात्।**
- 'संयच्छ मामकानश्वान्' (भा॰वि॰३८.४६ पाठभेदः)। **प्रग्रहेषु गृहीत्वा प्रचोदयेत्याह।**
- 'देवबर्हिर्मा त्वाऽन्वङ् मा तिर्यगिति संयच्छति' (आप॰श्रौ॰१.२.३.११)।** संयच्छति गृह्णाति सव्येन हस्तेनेति धूर्तस्वामी।**
- 'संयच्छामि हयानेष युध्यतो वै कपर्दिनः' (भा॰कर्ण॰३४.७६)। **संयच्छामि=सङ्गृह्णामि, क्षत्तृत्वं कुर्वे।**
- 'स्वं व्रीहिं संयच्छति' (१.३.७७ सूत्रे प॰म॰)। **सङ्क्षिपति=सङ्गृह्णाति।**
- 'न संयतस्तस्य बभूव कश्चन विसर्जयेद्यं सुतजन्महर्षितः' (रघु॰३.२०)।
- 'अत्र पश्चात् कृता दैत्या वायुना संयतास्तदा' (भा॰उ॰११०.५)। **संयताः सन्नद्धाः सन्तः।**
- 'दानाध्ययनशीलाश्च संयताश्च परिग्रहे' (रा॰१.६.१३)। **संयताः=सङ्कुचिताः।**
- 'तेषां संयच्छता सङ्ख्ये परस्परमजिह्मगैः' (भा॰द्रोण॰९२.५)। **संयच्छताम्=विधारयताम्।**
- 'संयच्छन्दः' (वा॰सं॰१५.५)। **संयच्छति व्यापारान्निवर्तयति जन्तूनिति संयद्रात्रिः।**
- 'उभे वृतौ संयती सञ्जयाति' (ऋ॰५.३७.५)। **संयच्छब्दो रात्रिवचनो नपुंसकम्। तस्य द्विवचनं संयती, अत एवोभे इति विशेषणान्वयः। द्विवचनान्तेन संयच्छब्देन रात्र्यहनी उच्यते। वृतौ वर्तमाने।**
- 'यत्संयमो न वियमो वियमो यन्न संयमः' (अथर्व॰४.३.७)। **संयमो मन्त्रेण व्याघ्रादीनां नियमनम्।**
- 'अमोघक्रोधहर्षश्च त्यागसंयमकालवित्' (रा॰२.१.२३)। **संयमः=न्यायेनार्जनम्।**
- 'संयमे विश्वमखिलं बीजभूते तथा त्वयि' (वि.पु॰१.१२.६५)। **संयमे=प्रलये।**
- 'अव्युच्छिन्नास्ततस्त्वेते सर्गस्थित्यन्तसंयमाः' (वि॰पु॰१.२.२६)। **अन्तसंयमः=महाप्रलयः। जगन्निरोधः, सर्वप्रपञ्चसंहारः।**
- 'संयम्य गृहीतो मलयकेतुः' (मुद्रा॰६)। **संयम्य=परिवार्य=उपरुध्य।**
- 'संयम्य ततो राज्ञे दस्यूंश्चैव न्यवेदयन्' (भा॰आदि॰१०७.११)। **संयम्य=बद्ध्वा।**
- 'किन्तु त्वया न तावद्धि संयम्याः सर्वमानवाः' (वामन॰६०.५९)। **संयम्याः उच्छेद्या नाश्याः।**

### या
- या (या-प्रापणे, प्रापणमिह गतिः)।
- 'यद् यद् राघव संयाति महाजनसपर्यया दिनम्' (यो॰वा॰)। **संयाति=अत्येति=अतिक्रामति।**

**-**'पापान् संयाति संसारान्' (मनु॰१२.५२)। **संयाति=गच्छति=प्राप्नोति।**
- 'तथा शरीराणि विहाय जीर्णान्यन्यानि संयाति नवानि देही' (गीता)। **उक्तोऽर्थः**।
- 'नाराजके जनपदे हृष्टः परमवाजिभिः। नराः संयान्ति सहसा रथैश्च प्रतिमण्डितैः' (रा॰२.६७.२५)॥ **संयान्ति=सञ्चरन्ति=परिक्रामन्ति।**
- 'यथा प्रयान्ति संयान्ति स्रोतोवेगेन वालुकाः' (भा॰पु॰८.३.२३)। **संयान्ति=समेता भवन्ति।**
- 'पश्य मे हयसंयाने शिक्षां केशवनन्दन' (भा॰वन॰१९.५)। **हयसंयानम्=अश्वसंयमनम् (?)।**
- 'प्राप्तकालं नरपतेः कुरु संयानमुत्तमम्' (रा॰२.७६.२)। **संयानम्=प्रेतनिर्हारम्।**
- 'अथोत्तरत ऊर्णाविक्रयः शीधुपानम्... समुद्रसंयानमिति' (बौ॰ध॰१.१.२.४)। **समुद्रसंयानम्=नानाद्वीपान्तरगमनम्।**
- 'सांयात्रिकः पोतवणिक्' इत्यमरः। **सम्पूर्वस्य यातेर्देशान्तरगमने वृत्तिरित्याहुः।**
- 'एता उ एव संयान्यः' (श॰ब्रा॰८.७.१.१४)। **संयान्यः=निःश्रेणयः।**
- 'सहदेवस्तु संयाय रथेन गजयोधिनः' (भा॰वन॰२७१.११)। **संयाय=समेत्य=समागम्य। **

### यु
- यु (यु-मिश्रणामिश्रणयोः)।
- 'जनयत्यै त्वा संयोमि' (वा॰सं॰१.२२)। **मिश्रयामीत्याह।**
- 'यामेव मृदं तत्र संयौति' (श॰ब्रा॰६.५.१.३)। **उक्तोऽर्थः।**
- 'जनयत्यै त्वा संयौमीति संयुत्य' (आप॰श्रौ॰१.८.१४.५)। **संयुत्य=पिष्टमपश्च मेलयित्वा।**
- 'प्रणीताभिर्हवींषि संयौति' (श॰ब्रा॰)। **प्रणीतापात्रस्थाभिरद्धिः पुरोडाशपिष्टं मेलयति।**
- 'संयदोजो युवते विश्वमाभिः' (ऋ॰५.३२.१०)। **संयुवते=संयुनक्ति।**
- 'न च काञ्चन काञ्चनसद्मचितिं न कपिः शिखिना शिखिना समयौत्' (भट्टि॰१०.५)। **समयौत्=समयोजयत्=समबध्नात्।**
- 'मुदा सयुहि काकुत्स्थम्' (भट्टि॰२०.१६)। **उक्तोऽर्थः।**
- अश्वं रथरश्मिसंयुतम् (रघु॰३.४२)। **संयुतम्=संयुक्तम्।**

### युज्
- युज् (युजिर्-योगे)।
- 'स नो बुद्ध्या शुभया संयुनक्तु' (श्वे॰उ॰३.४)।
- 'रघुनाथोऽप्यगस्त्येन ... संयुयुजे शरत्काल इवेन्दुना (रघु॰१५.५४)। **स्पष्टोऽर्थः।**
- 'संयुज्यन्ते वियुज्यन्ते तथा कालेन देहिनः (भा॰पु॰६.१५.३)।
- 'यादृग्गुणेन भर्त्रा स्त्री संयुज्येत यथाविधि' (मनु॰९.२२)। **विवाहसम्बन्धेन सम्बध्येतेत्याह।**
- 'अक्षमाला वसिष्ठेन संयुक्ताऽधमयोनिजा (मनु॰९.२३)। **उक्तोऽर्थः।**
- 'वेदये न च संयुक्तान् शब्दस्पर्शरसानहम्' (रा॰२.६४.६७)। **संयुक्तान् समग्रान् इति कश्चित्। इन्द्रियसंयुक्तान् इति तिलकः।**
- 'संयुक्तांश्च वियुक्तांश्च सर्वोपायान् सृजेद्बुधः' (मनु॰७.२१४)। **संयुक्तान्=समस्तान्। वियुक्तान् व्यस्तान्।**
- 'संयोगो नाम स भवति इदं कृत्वा इदमवाप्यत' इति (भाष्ये)।
- 'संयोगा विप्रयोगान्ताः' (भा॰शां॰२७.३१)।
- 'इन्द्रोऽपि हि न पार्थेन संयुगे योद्धुमर्हति' (भा॰वि॰४८.१२)। **संयुगः=समागमः=सम्पातः=सन्निपातः।**

**-**'मा स्मैवं साहसं तात पुनः कार्षीः कथञ्चन। भीष्मेण संयुगं गन्तुं क्षत्रियेण विशेषतः' (भा॰उ॰१८५.१०)॥ **संयुगं गन्तुम्=समासत्तुम्=समागन्तुम्।**
- 'ज्यामिमां चापि गाण्डीवे समयोजयत्' (भा॰वन॰१२०.६७)। **समयोजयत्=असञ्जयत्।**
- 'स विप्रो वैष्णवं सत्रं पुत्रार्थं समयोजयत्' (हरि॰३.१०४.७)। **समयोजयत्=प्राकल्पयत्।**
- 'बुद्ध्या संयोजयन्ति तम्' (पञ्च॰२)। **संयोजयन्ति=सम्पादयन्ति।**

### युध्
- युध् (युध-सम्प्रहारे)।
- 'तेन चाहं न शक्तोऽस्मि संयोद्धम्' (रा॰१.२२.२२)। **संयोद्धम्=सह योद्धुम्।**
- 'यदा प्रहृष्टः सम्राट् त्वां संयोधयति कुञ्जरैः' (भा॰वि॰१९.५)।

### रक्ष्
- रक्ष् (रक्ष-पालने)।
- 'संरक्षामि विलुम्पामि ददाम्यहमथाददे' (भा॰शां॰२२४.४३)। **संरक्षामि=सम्यग् रक्षामि। विलुम्पामि=विशेषेण छिनद्मि।**
- 'संरक्षतो मुनिगणान् निघ्नतो राक्षसान्मम' (रा॰३.१०.२५)। **उक्तोऽर्थः।**
- 'भगवञ्छ्रोतुमिच्छावो यस्मिन् काले निशाचरौ। संरक्षणीयौ तौ ब्रूहि नातिवर्तेत तत्क्षणम्' (रा॰१.३०.२)॥ **संरक्षरणीयौ यज्ञसंरक्षणाय निवारणीयौ।**

### रञ्ज्
- रञ्ज् (रञ्ज-रागे)।
- 'चिताधूमेन नीलेन संरज्यन्ते च पादपाः' (भा॰शां॰१५३.९९)। **संरज्यन्ते=वर्ण्यन्ते। चिताधूमो रागस्तेन तद्वर्णाः क्रियन्ते।**
- 'संरक्ततरमत्यर्थं मधुरं नावगायताम्' (रा॰श्लेगल सं॰१.४.१७)। **संरक्ततरम्=रञ्जकतरम्, चेतोहरम्।**
- 'संरक्ताभिस्त्रिपुरविजयो गीयते किन्नरीभिः' (मेघ॰५७)। **संरक्ताभिः=रक्तकण्ठीभिः, अतिनिर्हारिणीभिः।**

### रभ्
- रभ् (रभ-राभस्ये)।
- 'समिन्द्र राया समिषा रभेमहि' (अथर्व॰२०.२१.५)। **संरभेमहि। संयुज्येमहि। रयिमन्त इष्वन्तश्च स्यामेत्याह।**
- 'क्षत्रेणाग्ने स्वेन संरभस्व' (अथर्व॰२.६.४)। **उक्तोऽर्थः।**
- 'अग्ने सर्वास्तन्वः संरभस्व' (अथर्व॰१९.३.२)। **संरभस्व=सङ्कलय। तत्र तत्र विभक्तास्तनूरेकत्र सम्मेलयेत्याह।**
- 'यदा वै द्वौ संरभेते अथ तौ वीर्यं कुरुतः' (श॰ब्रा॰१४.१.१.३)। **संरभेते=इतरेतरमालम्बेते।**
- 'तद्योक्त्रे भृत्याः संरभन्ते' (अथर्व॰१४.२.५३)। **संरभन्ते=कर्षन्ति। तद्गृहीतये वा संयतन्ते। तद्योक्त्रे=तस्या वध्वा योक्त्रे।**
- 'इत्युपादेयवर्गेऽस्मिन् यदर्थं प्रतिभा कवेः। सम्यक् संरभते तस्य गुणः सौभाग्यमुच्यते' (वक्रोक्ति॰१.५५)॥ **संरभते सम्यक् सावधानतया व्यवस्यति।**
- 'मिथिलेश्वर किमिति संरभसे' (बा॰रा॰१)। **अत्यन्तमुत्सहसे।**
- 'युद्धैकरुचे मा निर्भरं संरभस्व' (बा॰रा॰२.१६)।** मातिमात्रमुत्सहिष्ठाः।**
- 'रमणीयान् बहुविधान् पादपान् कुसुमोत्कटान्। सीतावचनसंरब्ध आनयामास लक्ष्मणः' (रा॰२.५३.३०)॥ **संरब्धः=त्वर्य्यम्माणः।**
- 'न मामन्येस संरब्धं प्रमत्तं वेद्धुमर्हसि' (रा॰४.१७.२१)। **अन्येन सरब्धमन्येन संयुक्तम, युध्यमानमित्यर्थः।**

**-**'संरब्धतरमत्यर्थं वाक्यं वाक्यविशारदः' (रा॰१.५३.१७)। **संरब्धतरमत्याग्रहयुक्तम्।**
- 'नखाङ्कुशाघातविभिन्नकुम्भाः संरब्धसिंहप्रहृतं वहन्ति' (रघु॰१६.१६)। **संरब्धः=कुपितः।**
- 'कवचोत्सेधसंरब्धकण्ठायास॰' (राज॰५.३४४)। **संरब्धः=समेधितः।**
- 'संरब्धमानः' (=वृद्धदर्पः) (भा॰उ॰२.१२)। **संरम्भमारण इति पाठान्तरम्। हठं कुर्वाण इति तदर्थः।**
- 'संरब्धनेत्र॰' (रा॰गोरे॰सं॰२.७६.३२)। **उच्छूननयन॰ इत्यर्थः।**
- 'संरब्धव्रण' (सुश्रते २.६.११)। **उक्तोऽर्थः।**
- 'प्रणिपातप्रतीकारः संरम्भो हि महात्मनाम्' (रघु॰४.६४)। **संरम्भः कोपः।**
- 'संरम्भो हि सपत्नीत्वाद् वक्तुं कुन्तिसुतां प्रति' (भा॰आदि॰१२४.६)। **संरम्भः=अभिमानः, दर्पः।**
- 'संरम्भभययोगेन विन्दते तत्स्वरूपताम्' (भा॰पु॰७.१.२८)। **संरम्भो द्वेषः। अन्यत्र दुर्लभोऽयमर्थः पुराणकारस्य स्वस्योपज्ञा।**
- 'त्वयाऽपि तस्मिन् संरम्भो न कार्यः' (दशकु॰)। **तदर्थविघातका उपाया नास्थेया इत्याह।**
- 'न संरम्भेण सिध्यन्ति सर्वेऽर्थाः सान्त्वया यथा' (भा॰पु॰८.६.२४)। **त्वरया हिंसया वेत्याह। सान्त्वमिति विदितं सान्त्वनेति च। सान्त्वेति स्त्रीलिङ्गं तु परोक्षप्रियस्यास्य कवेरेव।**
- 'अवृष्टिसंरम्भमिवाम्बुवाहम्' (कु॰३.४८)। **संरम्भः=क्षोभः।**
- 'अन्योन्यजयसंरम्भो ववृधे वादिनोरिव' (रघु॰१२.९२)। **संरम्भः=औत्सुक्यम्, समुत्साहः।**
- 'हन्त वर्धते ते संरम्भः' (शा॰७)।
- 'यतश्च जातसंरम्भो न च शत्रुवशं गतः' (भा॰वि॰३४.१३)। **संरम्भो भयम्।**

'तत्र शुश्राव वै शब्दं तोयसंरम्भवर्जितम्' (रा॰१.२४.५)। **तोयसंरम्भेण=तरङ्गसङ्घट्टजन्मना क्षोभेण।**
- 'संरभमाणो विजितः प्रसह्य' (भा॰उ॰२.१२)। **सरभमाणः=क्रुध्यन्। हठं कुर्वाण इति नील॰।**
- 'प्रवृतं रज इत्येव तन्न संरभ्य चिन्तयेत्' (भा॰शां॰१९४.३२)। **संरभ्य=भीत्वा।**

### रम्
- रम् (रमु-क्रीडायाम्)।
- 'भक्तस्य तत्र समरमन्त ममापि वाचः' (महावीर॰१.७)। **समरमन्त=नन्दिमाप्नुवन्।**
- 'संरंसीष्ठाः सुरमुनिगते वर्त्मनि प्राज्यधर्मे' (भट्टि॰१९.३०)। **उक्तोऽर्थः।**

### राज्
- राज् (राजृ-दीप्तौ, छन्दसि तु ऐश्वर्ये)।
- 'सम्राजन्तमध्वराणाम्' (ऋ॰१.२७.१)। **सम्राजन्तम्=ईशानम्।**

### राध्
- राध् (राध/साध-संसिद्धौ)।
- 'संराधयन्तः सधुराश्चरन्तः' (अथर्व॰३.३०.५)। **संराधयन्तः=ऐक्यम् ऐकमत्यं गताः। परस्परमनुकूलाः।**
- 'तस्यां न समराधयन्' (तै॰सं॰२.१०.४)। **तस्यां तस्या विषये न मतिसंवादमुपायन्नित्याह।**

### री
- री (री-गतिरेषणयोः)।
- 'आपस्त्वा समरिणन्' (श॰ब्रा॰३.८.३.२०)। **समरिणन्=संसृजन्तु।**

### रुच्
- रुच् (रुच-दीप्तावभिप्रीतौ च)।
- 'यदुषो यासि भानुना संसूर्येण रोचसे' (ऋ॰८.८.१८)। **संरोचसे=समकालं रोचसे दीप्यसे।**

### रुध्
- रुध् (रुधिर्-आवरणे)।
- 'तृणमिव लघुर्लक्ष्मीर्नैव तान् संरुणद्धि' (भर्तृ॰२.१७)। **संरुणद्धि=सन्दानयति।**
- 'कच्चिन्न लोभान्मोहाद्वा विश्रम्भात्प्रणयेन वा। ...आश्रितानां मनुष्याणां वृत्तिं त्वं संरुणत्सि वै' (भा॰सभा॰५.९२)॥ **संरुणत्सि=प्रत्याचक्षे।**
- 'मेघैश्च गगनं नीलः संरुद्धमभवद् घनैः' (भा॰अनु॰१४८.१)।** संरुद्धमावृतम्।**
- 'यो मोचयति संरुद्धमिदं प्रवहणं मम' (कथा॰१८.२६६)। **संरुद्धम्=उपरुद्धम्।**
- 'अजाविके तु संरुद्धे वृकः पाले त्वनायति' (मनु॰८.२३५)। **संरुद्धे=परिवृते। आस्कन्ने।**
- 'खं च भूमिं च संरुद्धां मेनिरे क्षत्रियर्षभाः' (भा॰द्रोण॰१२९.१६)। **संरुद्धामेकतामापन्नाम्।**
- एवमुक्त्वा ततो रामं संरुध्य भ्रुकुटिं ततः (रा॰३.३०.१६)। **संरुध्य=सन्निबद्ध्य।**

### रुह्
- रुह्, (रुह-बीजजन्मनि)।
- 'प्रेमोद्गमाः संरुरुहुः प्रियाणाम्' (भट्टि॰११.५)। **संरुरुहुः=ववृधिरे=उपचिच्यिरे।**
- 'तस्माद् विधृता अध्वानोऽभवन्न पन्थानः समरुक्षन्' (तै॰सं॰२.५.११.२)। **समरुक्षन्=प्रकृतिस्था अभूवन्।**
- 'संरोहतीषुणा विद्धं यथा परशुनाऽग्निना। न तु ज्ञानाग्निनिर्दग्धं प्रबोधविशदं मनः' (यो॰वा॰६.१२.५०)॥ **संरोहति=पुना रोहति=प्रकृतिस्थं भवति। संरूढव्रणः=सञ्जातकिणं क्षतम्।**
- 'षष्टिवर्षगते काले यद्रोषोऽभून्ममानघ। स संरूढोऽसकृत्...' (हरि॰१.३९.३७)॥
- 'ततो मामतिविश्वस्तं संरूढशरविक्षतम्' (भा॰वन॰१७४.१)। **संरूढा देहे निमग्नाः शराः।**
- 'संरोपितेऽप्यात्मनि धर्मपत्नी त्यक्ता मया' (शा॰६.२३)। **संरोपिते=बीजरूपेणाहिते।**
- 'संरोहत्पुलका॰' (सा॰द॰)। **उदञ्चद्रोमाञ्चा।**

### लक्ष्
- लक्ष् (लक्ष-दर्शने)।
- 'हेम्नः संलक्ष्यते ह्यग्नौ विशुद्धिः श्यामिकापि वा' (रघु॰१.१०)। **यो लक्षयतेरर्थः स एव संलक्षयतेः। शब्दोपजनः, नार्थोपजनः।**
- 'आश्चर्यदर्शनः संलक्ष्यते मनुष्यलोकः' (शा॰७)।
- 'संलक्ष्यते न च्छिदुरोऽपि हारः' (रघु॰१६.६२)। **हारश्छिन्न इति न दृक्पथं याति।**

'विद्धेव पुष्पचापेन तत्क्षणं समलक्ष्यत' (कथा॰१४.२९)। **स्फुटोऽर्थः।**

'रिरंसां तस्य संलक्ष्य' (राज॰३.५०३)। **संलक्ष्य=विज्ञाय=अनुमाय=विभाव्य। **

### लप्
- लप् (लप-व्यक्तायां वाचि)।
- 'वितण्डालापसंलापः' (भा॰द्रोण॰८५.१३)।
- 'संलापो भाषणं मिथः' (अमरे)।** संलापो नाटकेषु सम्भाषणविशेषे पठ्यते यो दर्पणकारेणेत्थं लक्ष्यते— 'संलापः स्याद्गभीरोक्तिर्नानाभावसमाश्रयेति।**

### लिख्
- लिख् (लिख-अक्षरविन्यासे)।
- 'अजैषं त्वा संलिखितमजैषमुत संरुधम्' (अथर्व॰७.५०.५)।

### ली
- ली (लीङ्-श्लेषणे)।
- 'अन्योऽन्यं समलीयन्त पलायनपरायणाः' (भा॰२२.१५)। **इतरेतरं समश्लिष्यन् इत्यर्थः।**
- 'यथा राजन् हस्तिपदे पदानि संलीयन्ते सर्वसत्त्वोद्भवानि' (भा॰शां॰६३.२५)। **संलीयन्ते=निमज्जन्ति=परिक्षिप्तानि संवृतानि भवन्ति।**
- 'संलीनमपि दुर्गेषु निन्यतुर्यमसादनम्' (भा॰आदि॰२१०.२०)। **संलीनम्=प्रच्छन्नम्।**
- 'स यथा दृतिर्निष्पीत एवं संलीनः शिष्ये' (श॰ब्रा॰१.६.३.१६)। **संलीनः=सङ्कुचितः।**
- 'श्रवणे शिरोधरायां संलीने' (हरि॰२.३१.८)। **उक्तोऽर्थः।**

'संलीय तस्मिन्निषसाद वृक्षे' (रा॰५.१९.३३)। **संलीय=सङ्कोचमापद्य। किसलयसंलयः=पल्लवसङ्कोचः।**
- 'विश्रान्तः संहत्य पक्षौ संलयायैव ध्रियते' (वृ॰उ॰४.३.१९)। **संलयः=कुलायः। **

### लुड्
- लुड् (लुड-विलोडने)।
- 'यत्र संलोडिता लुब्धैः प्रायशो धर्मसेतवः' (भा॰शां॰२८७.४४)। **संलोडिताः=चालिताः=धुनिताः।**

### लुभ्
- लुभ् (लुभ-विमोहने, विमोहनमाकुलीकरणम्)।
- 'ऐक्षव्यौ विधृती। नेद्बर्हिश्च प्रस्तरश्च संलुभ्यातः' (श॰ब्रा॰३.४.१.१८)। **न संलुभ्यातः=संलुब्धे आकुले व्यामिश्रे न भवतः।**
- 'संलोभयन्तो दुरिता पदानि' (अथर्व॰६.२८.१)। **दुरितानि पदानि =दुरितनिमित्तानि पदानि (कपोतस्य)। संलोभयन्तः=व्याकुलीकुर्वन्तः प्रमार्जयन्त इत्यर्थः। ऋक्संहितायां तु संयोपयन्त इति पाठः। सञ्ज्यायान्। **

### लोक्
- लोक् (लोकृ-दर्शने)।
- 'ते एते ज्योतिषी उभयतः संलोकेते' (ऐ॰ब्रा॰४.१५)। **संलोकेते=परस्परमवलोकयतः।**
- 'गृहद्वारं (तथा कुर्वीत) यथा न संलोकि स्यात्' (गो॰गृ॰४.७.१३)। **गृहान्तवर्तिजनादिदर्शकं न स्यादित्याह।**

### वद्
- वद् (वद-व्यक्तायां वाचि)।
- 'उत स्वया तन्वा संवदे तत्' (ऋ॰७.८६.२)। **स्वीयेन शरीरेण सम्भाष इत्यर्थः। तदित्यग्रिमेण चरणेनान्वेति।**
- 'देवा वै ब्रह्म समवदन्त, तत् पर्ण उपाशृणोत्' (मै॰सं॰४.१.१)। **ब्रह्मविषये संवादमकुर्वतेत्याह।**
- 'कुमारं जातं संवदन्त उप वै शुश्रूषते' (ऐ॰ब्रा॰३.२)। **कुमारं शिशुं सद्योजातम् अधिकृत्य मिथो भाषन्तेऽयं शृणोतीति।**
- 'अथाग्नयः समूदिरे' (छां॰उ॰४.१०.४)। **समूदिरे=मिथः सम्बभाषिरे।**
- 'इन्द्र त्वं मरुद्भिः संवदस्व' (ऋ॰१.१७००५)। **सम्मन्त्रयस्वेत्याह।**
- 'मा मैतस्मिन् संवदिष्ठाः' (श॰ब्रा॰१४.५.१.२)। **इह समा नार्थः।**
- 'यदि ज्ञास्यामि वक्ष्यामि अजानन्न तु संवदे' (भा॰अनु॰४.८०)। **इहापि।**
- 'स वै न सर्वेण संवदेत। देवान् वा एष उपावर्तते यो दीक्षते... न वै देवाः सर्वेणेव संवदन्ते' (श॰ब्रा॰३.१.१.१०)। **उक्तोऽर्थः।**
- 'श्रेयस्सदात्मनो दृष्ट्वा परं राज्ञा न संवदेत्' (=संवादयेत्) (भा॰वि॰४.४३)। **तुल्यं न दर्शयेदित्यर्थः।**
- 'यत्राघाटाः कर्कर्यः संवदन्ति' (अथर्व॰४.३७.५)। **संवदन्ति समानं ध्वनन्ति।**
- 'अस्य मुखं सीताया मुखचन्द्रेण संवदति' (उत्तर॰४)। **संवदति=सारूप्यं भजते।**
- 'अहो संवदन्त्यक्षराणि' (मुद्रा॰५)। **सरूपाणि भवन्ति, तुल्यसन्निवेशानि भवन्ति।**
- 'दैवं न संवदति किं न कृतं त्वयाद्य (मृच्छ॰१०.३१)। **नानुकूलं भवतीत्यर्थः।**
- 'न संवदत्यश्रु च तच्च कर्म ते' (बुद्ध॰८.३३)। **न संवदति=न सङ्घटते।**
- 'संवादयैनं देवैः' (श॰ब्रा॰१.८३.२०)। **संवादं सम्भाषां कारयेत्यर्थः।**
- 'संवादयन्निव' (कथा॰१०७.७९)। **संवादमैकमत्यं ग्राहयन्निव।**
- 'ते सर्वमविदुस्ते सहैवाविदुस्तेऽग्निहोत्रमेव न समवादयन्त (गो॰ब्रा॰पूर्व॰३.१५)। **अग्निहोत्रविषय एव समानाचारा नाभूवन्नित्याह। तेषामेकः सकृदग्निहोत्रमजुहोत् द्विरेकस्त्रिरेक इत्याचारविसंवाद इति सायणः।**
- 'संवाद्य रूपसङ्ख्यादीन् स्वामी तद्द्रव्यमर्हति' (मनु॰८.३१)। **संवाद्य=रूपसङ्ख्यादिभिः समानं प्रख्याप्य। रूपसङ्ख्यादिविषये संवादमानुरूप्यं दर्शयित्वेत्यर्थः।**
- 'अस्मदर्थमपत्यमिति संवाद्य' (गौ॰ध॰३.१०.१६)। **संवाद्य=संवादमभ्युपगमं कारयित्वा। दक्षिणास्वेव न संवदितव्यम् संवादेनैवर्त्विजोऽलोका इति। न संवदितव्यम्=नैकमत्यमास्थेयम्।**
- 'रूपसंवादाच्च संशयादनया पृष्टः' (दशकु॰)। **रूपसंवादः=रूपसादृश्यम्।**
- 'यदृच्छासंवादः किमु किमु गुणानामतिशयः' (उत्तर॰५.१६)। **संवादः समागमः।**
- '(नादः) चित्ताकर्षी परिचित इव श्रोत्रसंवादमेति' (माल॰५.२०)। **श्रवणयोः सुखो भवति। सुश्रवो भवतीति यावत्।**
- 'अपि च कृतिनमेनं शक्तिदेवं स्वनाम्ना व्यधित समुदितेषु विद्याधरेषु' (कथा॰२६.२७९)। **समुदितेषु=प्रायशः कीर्तितेषु।**
- 'संवदान्याम्' (भाष्ये संवदन्याम्) (भा॰गृ॰३.१३)। **कवाटदेशे इत्यर्थः। **

### वन्
- वन् (वन-षण सम्भक्तौ)।
- 'गावो घृतस्य मातरोऽमूं संवानयन्तु' (अथर्व॰६.९.३)। **संवानयन्तु=वशीकुर्वन्तु।**
- 'कोशसंवनने दाने भृत्यानां चान्ववेक्षणे (भा॰उ॰१४८.९)। **कोशसंवनने=कोशस्यात्मीयताकरणे।**
- वशक्रिया संवननम् इत्यमरः।
- 'न हीदृशं संवननं त्रिषु लोकेषु विद्यते। दया मैत्री च भूतेषु दानं च मधुरा च वाक्' (भा॰आदि॰८७.१२)।

### वप्
- वप् (डुवप-बीजसन्ताने)।
- 'पवित्रवति संवपति' (श॰ब्रा॰१.२.२.१)। **संवपति=निक्षिपति। आवपति। पिष्टं हविरिति शेषः।**
- 'असंवपन्ती पिषाणूनि कुरुतात्' (आप॰श्रौ॰१.६.२१.७)। **असंवपन्ती=सहवपनमकुर्वती।**

### वृज्
- वृज् (वृजी-वर्जने)।
- 'प्राधान्येन हि सर्वत्र सर्वाः संवर्जयेत्प्रजाः' (का॰नी॰सा॰८.५३)। **संवर्जयेत्=संश्लेषं नयेदिति जयमङ्गला। संसर्जयेदित्युपाध्यायनिरपेक्षा।**

### वर्ण
- वर्ण् (वर्ण-वर्णक्रियाविस्तारगुणवचनेषु)।
- 'राजानं राजपुत्रं वा संवर्णयति यः सदा' (भा॰४.३९)। **संवर्णयति=स्तौति। अत्रार्थे समा नार्थः। संवर्तयतीति पाठेऽनुसरतीत्यर्थः।**

### वर्मय्
- वर्मय् (वर्मन्+णिच्)।
- 'तत्तादृशेन वपुषाङ्गमदङ्गमेतत् संवर्मय स्मरभराः प्रतियान्तु मोघाः' (रा॰च॰५.६५)। **संवर्मय=वर्मणा सन्नह्य=साधु परित्रायस्व।**

### वल्
- वल् (वल/वल्ल-संवरणे सञ्चरणे च)।
- 'तां वल्लभां रहसि संवलितां स्मरामि' (चौर॰१३)। **संवलिताम्=सङ्गताम्=समापन्नाम्।**
- 'संवलितं निषादैर्विप्रम्' (शिशु॰५.६६)। **संवलितम्=परिगतम्=परिवेष्टितम्।**
- 'यथा भूमिरुप्तबीजमात्रा तदैव प्रचुरपचेलिमफलव्रीहिस्तबकसंवलिता न भवति' (मनु॰४.१७२ इत्यत्र कुल्लूकः)। **संवलिता=आकीर्णा।**

### वस्
- वस् (वस-निवासे, वस-आच्छादने)।
- 'आभिः प्रजाभिरिह संवसेय' (तै॰ब्रा॰१.२१.२.१)। **संवसेय=साकं वसेयम्।**
- 'न संवसेच्च पतितैर्न चाण्डालैर्न पुल्कसैः' (मनु॰४.७९)। **उक्तोऽर्थः।**
- 'संवसाथां स्वर्विदा समीची' (वा॰सं॰११.३१)। **आच्छादयतमित्याह। समा नार्थः।**
- 'तथा संवसतस्तस्य मुनीनामाश्रमे सुखम्' (रा॰३.१५.२८)। **संवसतः कञ्चित्कालं स्थितिं कुर्वतः।**
- 'तां समुष्य निशां कृत्स्नां प्रभाते प्रत्यबुध्यत' (रा॰३.१२.१)। **निशां समुष्य=रात्रिं क्षपयित्वा।**
- 'प्रायेणाधममध्यमोत्तमगुणः संवासतो जायते' (पञ्चत॰१.२५०)। **संवासः। संसर्गः।**
- 'शृण्वन्वाचो मनुष्याणां ग्रामसंवासवासिनाम्' (रा॰२.४९.४)। **संवासः=सन्निवेशः=निकर्षणः=पुरादेर्बहिर्विहरणभूः।**

### वस्त्रम्
- वस्त्रय् (वस्त्र+णिच्)।
- 'न संवस्त्रयेत' (लौ॰गृ॰१.१७)। **न समानं वस्त्रं कुर्यात्। आचार्यपरिहितं वस्त्रं न परिदधीतेत्याह। मुण्डमिश्रेति सूत्रे वस्त्रात् समाच्छादन इति गणसूत्रम्। वस्त्रं समाच्छादयति स वस्त्रयतीत्युदाहरणं वृत्तौ स्थितम्। विशेषस्तु कोऽपि नोक्तः। न च सम्शब्दस्यार्थवत्ता प्रोक्ता। गृह्यगृहीतोऽर्थस्तु युक्तो भाति। सम्-शब्दश्चार्थवान् भवति। **

### वह्
- वह् (वह-प्रापणे)।
- 'स्वस्ति मा संवह' (अथर्व॰६.४८.१)। **संवह सम्यक् प्रापय।**
- 'चत्वारस्त्वां गर्दभाः संवहन्तु' (भा॰)।
- 'तत्सर्वे भरतश्रेष्ठाः समूहुर्योगमुत्तमम्' (भा॰वन॰१८२.१७)। **योगं वाहनाविकमारोपितभारं कृतवन्त इति नील॰। सम्पूर्वो बहिः शकटादौ भाराधाने वर्तते।**
- 'अङ्के निधाय करभोरु... संवाहयामि चरणावुत पद्मताम्रौ' (शा॰३.२०)। **संवाहयामि=उद्वर्तयामि=मृद्नामि।**
- 'पृष्ठं दुःखायमानं मे चण्डि संवाह्यतामिति' (बृ॰श्लो॰सं॰४.१२२)। **मृद्यतामित्यर्थः।**
- 'क्षिप्रं संवाह्यतां व्रजः' (हरि॰२.८.२१)। 
