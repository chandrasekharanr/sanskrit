+++
title="२४५ सम्"

+++

## अच्
- अच् (अञ्चु गतिपूजनयोः, अचु इत्येके)।
- 'मायाभिरश्विना युवं वृक्षं सं च वि चाचथः' (ऋ० ५।७८।६)। **समचथः संयोजयथः।**
- 'रात्र्या समच' (तै० ब्रा० ३।१०।४।३)। **रात्रिनिमित्तं स्वं तेजः समच संकुचितं कुरु।**

## अज्
- अज् (अज गतिक्षेपणयोः)।
- 'समर्यो गा अजति यस्य वष्टि' (ऋ० १।३३।३, नि० ६।२२।२)। **समजति समस्ताः क्षिपति। गा अपः। अर्य इन्द्र ईश्वरः।**

## अन्
- अन् (अन प्राणने)।
- 'ऋचा प्राणिहि यजुषा समनिहि' (शां० गृ० १।२४।२)।

## अम्
- अम् (अम गत्यादिषु, आदिना शब्दसम्भक्त्योर्ग्रहणम्)।
- 'संवत्सराय वा एतौ सममाते' (तै० सं० २।२।६।२)। **सममाते शपथं कुर्वाते एतस्मिन्विषयेऽन्योन्यमावाभ्यां न द्रोग्धव्यमिति। अमाते इत्यत्रात्मनेपदमार्षम्।**

## अर्थ्
- अर्थ् (अर्थ याच्ञानायाम्)।
- 'एतस्मिन्नाश्रमे वासं चिरं तु न समर्थये' (रा० ३।७।२१)। **न समर्थये नेच्छामि।**
- 'समर्थ्य चात्यर्थविशारदावुभौ' (रा० ३।४।२८)। **समर्थ्य निश्चित्य।**

## अश्
- अश् (अश भोजने)।
- 'मृद्वीका रसिता सिता समशिता' (भामिनी० ४।७)। **समशिता अशिता। नार्थः समा। समशनं तु संभूयाशनमाह। यथा समाजेषु समाशेषु समवायेषु इत्यत्र (पा० सू० १।१।५० भाष्ये)।**

## अश्
- अश् (अशू व्याप्तौ)।
- 'सुवर्गस्य लोकस्य समष्ट्यै' (तै० सं० ५।७।२।२)। **समष्ट्यै प्राप्त्यै।**
- 'समानंश समतिभिः को अस्य' (ऋ० ४।२३।२)। **समानंश समानशे संभेजे संजग्मे।**

## अस्
- अस् (असु क्षेपे)।
- 'यद् द्वौ द्वौ पशू समस्येयुः। कनीय आयु: कुर्वीरन्' (तै० ब्रा० १।२।५।३)। **समस्येयुः समस्यालभेरन्, समं हन्युरित्यर्थः। **
- 'ते ब्रह्मविद्भिश्च समस्यमानाः' (सम्पूज्यमानाश्च सुरैः सशक्रैः) (हरि० ३।५२।५३)। **समस्यमानाः सङ्गच्छमानाः। अस्यत्यूह्योर्वा वचनमिति वा तङ्।**
- 'तद्यत्रैतत् सुप्तः समस्तः' (छां० उ० ८।६।३)। **समस्तः संहृतसकलकरणव्यापारः।**
- 'तस्य सप्त पदानि समस्यावस्येत्' (शां० ब्रा० ३।२)। **समस्य सङ्ग्रथ्य संश्लिष्य।**
- 'यद्यप्येनान् उत्क्रान्तप्राणान् शूलेन समासं व्यतिसन्दहेत्' (छां० उ० ७।१५।३)। **समासं प्रक्षिप्य। णमुलन्तमेतत्।**

## अस्
- अस् (अस भुवि)।
- 'त्वं च तान्त्सं च प्रति चासि मन्मना' (ऋ० २।१।१५)। **तान्देवान्समसि संगच्छसि।**

## आप्
- आप् (आप्लृ व्याप्तौ)।
- 'इष्टं स्यात् क्रतुभिस्तेन समाप्तवरदक्षिणैः' (याज्ञ० १।३५९)। **समाप्ता पर्याप्ता प्रभूता भूरिः।**
- 'अयं सर्वः समाप्ताङ्गः श्रितः कृष्णमृगो मया' (रा० २।५६।२८)। **समाप्ताङ्गः परिपूर्णाङ्गः।**

## इ
- इ (इण् गतौ)।
- 'सम् अन्या यन्त्युप यन्त्यन्याः' (तै० सं० २।५।१२।१-२)। **संयन्ति संगच्छन्ते सम्भेदमापद्यन्ते।**
- 'कश्चिद्वै स्वर्गे लोके समेति' (ऐ० ब्रा० ६।२६)। **समेति प्राप्तो भवति।**
- 'तौ मिथुनं समैताम्' (बृह० उ० १।५।१२)। **मिथुनं समैतां समविशतां समभवताम् समगच्छेताम्।**
- 'सर्व एव समेष्यन्ति संयुक्ताः परया मुदा' (रा० ६।१२०।१५)। **समेष्यन्ति संगंस्यन्ते संयोक्ष्यन्ते (प्राणैः)।**
- 'गदापरिघहस्तौ तौ युधि वीरौ समीयतुः' (रा० ६।९७।१९)। **समीयतुः समासेदतुः, युयुधाते, सङ्ग्रामयाञ्चक्राते।**
- 'ततो भिन्नप्रहरणौ मुष्टिभ्यां तौ समीयतुः (रा० ६।९७।२५)। **युयुधाते इत्यसांशयिकोऽर्थः।**
- 'ईश्वरौ वा एतौ संयन्तौ यजमानं हिंसितोः' (ऐ० ब्रा० ५।४)। **संयन्तौ सङ्गच्छमानौ (इति षड्गुरु०)। स्पर्धमानौ (इति गोविन्द०)। सङ्ग्रामं कुर्वाणौ (इति सायणः)।**

## ईर्
- ईर् (ईर गतौ)।
- 'स ऐक्ष्वाको ऽधावयत्, ब्राह्मणकुमारं रथेन व्यच्छिनत्… तमेतेन साम्ना समैरयत्' (पञ्च० ब्रा० १३।३।१२)। **समैरयत् सङ्गतावयवमकरोत्।**
- 'कश्यपस्त्वामसृजत कश्यपस्त्वा समैरयत्' (अथर्व० ८।५।१४)। **त्वां मणिम्। उक्तपूर्व एवार्थः।**

## ईष्
- ईष् (ईष गतिहिंसादर्शनेषु)।
- 'पशवो वै समीषन्ती' (विष्टुतिः) (पञ्च० ब्रा० ३।१२।४)। **समित्येकोभावे। एकीभूय ईषति गच्छति। सङ्गमनीत्यर्थः।**
- 'एष वामनः समीषितः पशुभ्य एव प्रजातेभ्यः प्रतिष्ठां दधाति' (तै० सं० २।१।५।२)। **समीषितः सम्यग् ईषितो गमितः।**

## ऋ
- ऋ (ऋ गतिप्रापणयोः)।
- 'कथा न क्षोणी र्भियसा समारत' (ऋ० १।५४।१)। **भयेन किमिति न समं प्रद्रवन्तीत्याह। क्षोणीः=क्षोण्यः। तात्स्थ्याल्लोका जनाः।**
- 'समरन्त पर्व' (=पर्वाणि) (ऋ० ४।१९।९)। **समरन्त समारन्त समगच्छन्त, समधीयन्त समाहितान्यभवन्। पर्वाणि अङ्गानि।**
- 'धिया रथं न कुलिशः समृण्वति' (शां० ब्रा० १९।९)। **समृण्वति समानयति।**
- 'साधुर्वा यदि वा ऽ साधुः परैरेष समर्पितः' (रा० ५।५२।१९)। **समर्पितः सम्प्रेषितः।**

## ऋच्छ्
- ऋच्छ् (ऋच्छ गतीन्द्रियप्रलयमूर्त्तिभावेषु)।
- 'यथाल्पधान्ये (अनसि) पात्राणि समृच्छेरन्नेव तस्योक्थानि समृच्छन्ते' (शां० ब्रा० ११।८)। **समृच्छेरन् सङ्घट्टेरन्। समृच्छन्ते परस्परमाहन्यन्ते।**
- 'उक्थानामनुसमरमीश्वरो यजमानं भ्रेषोऽन्वेतोः' (शां० ब्रा० ११।८)। **समरः सङ्घट्टनम्।**

## ऋञ्ज्
- ऋञ्ज् (ऋञ्जतिः प्रसाधनकर्मा छान्दसः)।
- 'समस्मिन्नृञ्जते गिरः' (ऋ० १।६।९)।

## कित्
- कित् (कित निवासे)।
- 'सं जानते मनसा सं चिकित्रे' (ऋ० १०।३०।६)। **संचिकित्रे=संचिकितिरे संकेतयन्ति सम्यक् पश्यन्ति बुध्यन्ते।**

## कृ
- कृ (डुकृञ् करणे)।
- 'मधुना समकारि कानने रुचिरा काचन कान्तिरुच्चकैः' (पारिजात० ११।८)। **भूषणाद्यर्थाभावे सुट् न कृत इति साधु कृतम्। सम्शब्दप्रयोगस्तु पादपूरणः कवेरशक्तिं व्यनक्ति।**
- 'स प्रथमः संकृतिविश्वकर्मा' (तै० ब्रा० १।१।१।५)। **संकृतिः समीचीनव्यापारः।**

## कॄ
- कॄ (कॄ विक्षेपे)।
- 'न संकिरेत्तदन्नं च' (भा० अनु० १३६।१३)। **इदं पुस्तके धृतपूर्वम्। व्याख्यान्तरन्यासायेहानुवादः। पुनर्भोजनं न कुर्यादिति वाक्यार्थः।**
- 'आप्तान्वितमसंकीर्णं शुचि कार्यं महानसम्' (सुश्रुत० सूत्र० ४६।५०१)। **असंकीर्णमसङ्कटम्। सावकाशम्।**

## क्रम्
- क्रम् (क्रमु पादविक्षेपे)।
- 'कथं ज्वरश्च शोषश्च नेत्राभिष्यन्द एव च। औपसर्गिकरोगाश्च सङ्क्रामन्ति नरान्तरम्' (सुश्रुत० निदा० ५।२६)॥ **संक्रामन्ति आविशन्ति। सोऽभवन्मन्मथाक्रान्तः सङ्क्रान्तः स्वेदवारिणि ( )। सङ्क्रान्तः प्रतिबिम्बितः प्रतिफलितः।**
- 'मिथोदर्पेण सङ्क्रान्ताः' (बृ० क० म० वेताल १।१६०)। **संक्रान्ताः सङ्गताः समं क्रान्ता वा।**
- 'योषिद्भिः सह संक्रान्ताश्चिक्रीडुर्जहृषुश्च वै' (रा० ७।२६।८)। **संक्रान्ताः संगताः सहचरिताः।**
- 'न पर हृदि संक्रान्ता चित्रं दिक्ष्वपि शून्यता' (कथा० ३३।१३८)। **संक्रान्ता व्याप्ता।**

## क्रीड्
- क्रीड् (क्रीडृ विहारे)।
- 'सङ्क्रीडते खले रामा नगे मेघोऽम्बु मुञ्चति' (बृ० क० को० ५८।२९)। **सङ्क्रीडते क्रीडति खेलति। खले इति सामीप्ये सप्तमी।**
- 'तासां सङ्क्रीडमानानामेव वादित्रनिःस्वनः' (रा० ३।११।२०)। **उक्तोऽर्थः।**

## क्रुश्
- क्रुश् (क्रुश आह्वाने रोदने च)।
- 'एतेन वा अङ्गिरसः संक्रोशमानाः स्वर्गं लोकमायन्' (पञ्च० ब्रा० १२।३।२३)। **संक्रोशमानाः संहत्य शब्दं परस्पराह्वानरूपं प्रियवाक्यं वदन्तः।**

## क्षिप्
- क्षिप् (क्षिप प्रेरणे)।
- 'मार्गशीर्षं तु यो मासमेकभक्तेन संक्षिपेत्' (भा० अनु० १०६।१७)। **संक्षिपेत् उपसंहरेत्, समाप्नुयात् यापयेत्।**
- 'यान्यान्बाणानर्जुनस्तु संचिक्षेप शिवोपरि' (स्कन्दपु० के० १८१।६२)। **संचिक्षेप प्रास। अस्थाने सम्शब्दः। विरुद्धमतिकृद्धि सः।**
- 'तत्र तत्र च दृश्यन्ते संक्षिप्ताः काष्ठसंचयाः' (रा० ३।११।४२)। **संक्षिप्ताः सङ्ग्रहीताः, राशीकृताः।**
- 'सर्वास्त्राणि निकृत्तानि संक्षिप्तान्यमरैर्गणैः' (शि० पु० २।४।१५।६०)। **संक्षिप्तानि क्षिप्तानि। अस्थाने सम्शब्दः।**
- 'शस्त्राण्यस्त्राण्यनेकानि संक्षिप्तानि ह्यबुद्धितः। दधीचस्याश्रमे…' (स्कन्द पु० १।१६।९१)॥ **संक्षिप्तानि निक्षिप्तानि।**
- 'हारं वक्षसि केनापि दत्तमज्ञेन मर्कटः। लेढि जिघ्रति संक्षिप्य करोत्युत्तममासनम्' (भामिनी० १।९४)॥ **संक्षिप्य=अवक्षिप्य=अधः क्षिप्त्वा। सम्शब्दस्त्वत्रार्थेऽशक्तः। पादपूरण इति चेत्। हन्त पण्डितराजेनापि पादपूरणस्य समाश्रय इति दोषलेशास्पृष्टानां गिरां क्वाऽवकाशः।**
- 'गतः सत्त्वस्य संक्षेपः' (रा० ६।१०९।६)। **संक्षेपः संग्रहस्थानम् इति तिलकः। सङ्ग्रह इति भूषणे गोविन्दराजः। रावणवधे विलपतो विभीषणस्योक्तिरियम्।**

## क्ष्णु
- क्ष्णु (क्ष्णु तेजने )।
- 'वक्षः पीठे घनास्त्रब्रणकिणकठिने संक्ष्णुवानः पृषत्कान्' (हनुमन्नाटके १।३१)। **तीक्ष्णी कुर्वन्नित्यर्थः। समः क्ष्णुव इति तङ्।**

## ख्या
- ख्या (ख्या प्रकथने, चक्षिङ आदेशो वा)।
- 'नैष शक्यो मया वीरः संख्यातुं रथसत्तमः' (भा० उ० १६७।५)। **संख्यातुं योधयितुम्। संख्य हि युद्धं भवति।**

## गम्
- गम् (गम्लृ गतौ)।
- 'सं यस्मिन् विश्वा वसूनि जग्मुः' (ऋ० १०।६।६)। **संजग्मुः स्वत्वेन संगतानि भवन्ति।**
- 'स त्वमग्ने सूर्यस्य वर्चसा ऽगथाः' (तै० सं० १।५।५।५)। **समगथाः समगंस्थाः सम्पृक्तोसि।**
- 'औदुम्बर्या दक्षिणा (=दक्षिणतः) प्रावृतो निपद्यते तदेव (=तदानीमेव) सङ्गच्छते' (पञ्च० ब्रा० १७।१२।५)। **सङ्गच्छते म्रियते।**
- 'दरिद्रशब्दस्यैकस्य नासीत्तत्रार्थसङ्गतिः' (कथा० ३४।१२०)। **अर्थसंगतिः=अर्थान्वयः=अर्थेन योगः।**
- 'संगत्या भरतः श्रीमान् राज्येनार्थी स्वयं भवेत्' (रा० ६।१२५।१७)। **संगत्या चिरपरिचयेन कैकेयीसंगत्या वेति तिलककारः। इदं व्यवहारानवबोधमूलकम्, अनभिप्रेतं च रामस्य। वस्तुतः संगत्येति समापत्त्या, यदृच्छया, दैवयोगादित्यादिभिः समानार्थकम्। पुस्तके भारतगतेन प्रमाणप्राचुर्येण प्रतिष्ठापितो ऽयमर्थ इति नेह वितायते। रामश्च मानुष्यकसुलभचित्तवृत्तिपरिवृत्तिमेव कादाचित्कीं निमित्तीकृत्य भरतस्य राज्यकामत्वमाशङ्कते। श्रीमान् श्रियं प्राप्तः श्रियं हातुं नेच्छेदित्यभिप्रायः।**
- 'अहं राष्ट्री संगमनी वसूनाम्' (ऋ० १०।१२५।३)। **संगमनी संगमयित्री, उपासकानां प्रापयित्री।**

## गॄ
- (गॄ शब्दे)।
- 'दक्षिणानां च सङ्गरे घ्नन् धर्मेण न दुष्यति' (मनु० ८।३४९)। **सङ्गरो ऽवरोध इति मेधातिथिः। दक्षिणाधनगवाद्यपहारनिमित्ते संगरे संग्रामे इति कुल्लूकः।**

## ग्रह्
- ग्रह् (ग्रह उपादाने)।
- 'इत्युक्त्वा निशितं बाणं समगृह्णाद् दुरासदम्' (पद्मपु० ५।३४।२५)। **अस्थाने समुपमर्गः।**
- 'विमानं पुष्पकं दिव्यं संगृहीतं तु रक्षसा' (रा० ६।१२७।६२)। **संगृहीतं हृतं स्ववशे कृतम्।**
- 'द्रव्यान्तरानुत्पत्तौ च तृणोपलकाष्ठादिषु जतुसंगृहीतेष्वपि नाभविष्यताम्' (धारणकर्षणे) (न्याय भा० २।१)। **जतुसंगृहीतेषु जतुना संयुक्तेषु।**
- 'क्रियतां दारसङ्ग्रहः' (कथा० ११८।१२१)। **सङ्ग्रहो ग्रहणम्।**
- 'ततो निक्षिप्य काकुत्स्थो लक्ष्मणं द्वारि सङ्ग्रहम्' (रा० ७।१०३।१५)। **सङ्ग्रहं रक्षितारमिति भूषणम्। द्वारपालम् इति यावत्। सम्यगुक्तार्थग्रहणवन्तम् इति तु तिलकः। नेदं हृदयग्रहणीयम्। न ह्येवं दुरूहमुदाहरन्त्यृषयः।**
- 'धर्म्यमर्थ्यं यशस्यं च सोपदेशं ससङ्ग्रहम्' (ना० शा० १।१४)। **सङ्ग्रहः सम्यग् ग्रहणमित्यभिनवगुप्तः।**
- 'त्वत्सुतासङ्ग्रहो ऽस्माकं राजन् विशति नो स्फुटम्' (वृ० क० को० १०।८७)। **संग्रहः संजीवनम्।**
- 'इति मद्वचनाद्रामो वक्तव्यो मम सङ्ग्रहः' (रा० ७।४८।१८)। **रामं प्रति वक्तव्यस्य सन्देशस्य सङ्ग्रहः संक्षेपः। संग्रहः सामदानोक्तिरिति कोषः।**
- 'संग्रहो नाम संयोगसहचरितं गुणान्तरं स्नेहद्रवत्वकारितम् अपां संयोगादामे कुम्भे ऽग्निसंयोगात्पक्वे' (न्या० भा० २।१।३६)। **संग्रह एकीभावः।**
- 'परदाराभिमर्शेषु' (मनु० ८।३५२)। **अभिमर्शः सङ्ग्रहणम्। अत्रार्थे संग्रहणशब्दप्रयोगः ३५६-३५९ श्लोकेषु वरीवृत्यते। परस्त्रीकामत्वं संग्रहणमिति मेधातिथिः।**
- 'सूतश्च गामणी च क्षत्ता च सङ्ग्रहीता' (पञ्च० ब्रा० १९।१।४)। **सङ्ग्रहीता भाण्डागारस्य पालक इति सायणः।**
- 'त्यागिनं सङ्ग्रहीतारं सानुक्रोशं जितेन्द्रियम्' (रा० ६।१२२।८)। **संग्रहीतारं यथाकालं यथान्यायं रत्नादेः समाहर्तारम्।**

## घृष्
- घृष् (घृषु सङ्घर्षे)।
- 'पुष्पमासे हि तरव सङ्घर्षादिव पुष्पिताः' (रा० ४।१।९२)। **सङ्घर्षः स्पर्धा।**

## चक्ष्
- चक्ष् (चक्षिङ् व्याक्तायां वाचि, वेदे बहुत्र दर्शनार्थः)।
- 'दशावयवानेके नैयायिका वाक्ये संचक्षते' (न्याभा० १।१।३२)। **संचक्षते संगृणते प्रतिजानते।**
- 'न पततः संचक्षीत' (सत्या० श्रौ० २६।८।३५)। **पुस्तके धृतमिदमापस्तम्बीयमिति कृत्वा। इह सत्याषाढीयं तदनूद्यते व्याख्यान्तरयोजनाय। ज्योतींषि पतन्ति न कथयेत्परस्मा इति व्याख्यान्तरम्।**

## चर्
- चर् (चर गतिभक्षणयोः)।
- 'तस्मात् प्राणापानौ सं चरतः' (तै० सं० ५।२।१०।५९)। **संचरतः सह चरतः।**
- 'एतेन ह वा एवं सञ्चरमाणमग्नयो विदुरयमस्मासु होष्यतीति' (ऐ० ब्रा० ७।१०)। **एतेन पथा सञ्चरमाणं क्रामन्तम्।**
- 'अपरेण वेदिं प्रतिप्रस्थातुः संचरः' (का० श्रौ० ५।३।१७)। **संचरो गमनागमनमार्गः।**
- 'यं द्विष्यात्तस्य संचरे पशूनां न्यस्येत्' (तै० सं० ५।४।४।१३)। **संचरः संचरणदेशः।**
- 'प्राग्वाऽसञ्चरे निनयेत्' (पा० गृ० १।३।२४)। **असंचरे जनसंचाररहिते प्रदेशे, निर्जन इत्यर्थः।**
- 'असञ्चरे प्रोक्षणीर्निधाय' (का० श्रौ० २।३।३९)। **प्रणीताहवनीयान्तराले ऽसंचरे वेदिमध्ये।**
- 'प्रार्थितेन पूनस्तेन जरा संचारिणी कृता' (लिङ्गपु० पू० ६७।६)। **संचारिणी संक्रमिणी।**

## चृत्
- चृत् (चृती हिंसाग्रन्थनयोः)।
- 'कृण्वन्त्संचृतं विचृतमभिष्टये' (ऋ० ९।८४।२)। **संचृतं सङ्ग्रथितम्।**

## जल्प्
- जल्प् (जप जल्प व्यक्तायां वाचि)।
- 'संगता मुनयः सर्वे संजजल्पुरथो मिथः' (रा १।७४।२१)। **सम्शब्दोऽधिकः। मिथ इत्यनेन गतार्थत्वात्। संबभाषिरे, समूदिरे।**

## जि
- जि (जि जये अभिभवे च)।
- 'स च जयति वि च जयते' (ऐ० ब्रा० ३।१९)। **संयुज्य (शत्रून्) जयति।**
- 'येनेमा विश्वा भुवनानि संजिता' (तै० ब्रा० ३।१।१।७)। **संजितानि सम्यग् जितानि।**

## जीव्
- जीव् (जीव प्राणधारणे)।
- 'यस्यै निक्रमणे घृतं प्रजाः संजीवन्तीः पिबन्ति' (तै० सं० १।७।२)। **संजीवन्तीः संजीवन्त्य उपजीवन्त्यः।**

## ज्ञा
- ज्ञा (ज्ञा अवबोधने)।
- 'तस्मै विशः संजानते' (ऐ० ब्रा० ८।२५)। **राज्ञा सहैकमत्यं प्राप्नुवन्तीत्याह।**
- 'यन्नः पिता संजानीते तस्मिंस्तिष्ठामहे वयम्' (ऐ० ब्रा० ७।१८)। **संजानीतेऽङ्गीकरोति, प्रतिजानीते।**
- 'यदिदमाहुर्न वा ऊर्वौ पलितौ संजानाते' (पञ्च० ब्रा० २१।१०।६)। **न संजानाते नोत्पद्येते इति सायणः। ऊर्वौ ऊर्ववंशजौ। नान्योन्यमभिजानीत इति त्वन्ये। जानातिरुत्पत्त्यर्थे न प्रसिध्यतीत्यवश्यमभ्युपेयम्।**
- 'समिन्द्रो मरुद्भिर्यज्ञियैः समादित्यै र्नो वरुणो अजिज्ञपत्' (तै० सं० २।१।११।१५)। **समजिज्ञपत् सभ्यग्ज्ञापयतु अभ्युपगच्छत्विति भट्टभास्करः।**
- 'घ्नन्ति वा एतत् पशुं यत् संज्ञपयन्ति' (तै० सं० ६।३।११।६२)। **निगदव्याख्यातम्।**
- 'प्रजापतिः प्रजा असृजत ता अविधृता असञ्जानाना अन्योन्यमादन्' (पञ्च० ब्रा० २४।११।२)। **असञ्जानाना ऐकमत्यरहिताः।**
- 'गतासु तासु मैथिल्या सञ्जानानो ऽनिलात्मजः' (भट्टि० ८।१०२)। **संजानान इयं सेत्यवगच्छन्निति जयमङ्गला। अन्वेषमाणः, विचिन्वान इत्यन्ये।**
- 'संज्ञोऽन्यतरस्यां कर्मणि' (पा० २।३।२२) **इति कर्मणि तृतीया।**
- 'शब्देन संज्ञाकरणं व्यवहारार्थं लोके' (नि० १।२)। **संक्षेपेण ज्ञायतेऽनयेति संज्ञा देवदत्तो यज्ञदत्त इति इति स्कन्दस्वामी।**

## तन्
- तन् (तनु विस्तारे)।
- 'ते वै देवाश्च ऋषयश्चाद्रियन्त समानेन यज्ञं सन्तनवामेति' (ऐ० ब्रा० ६।१७)। **सन्तनवाम श्लिष्टं करवाम।**

## तृद्
- तृद् (उतृदिर् हिंसानादरयोः)।
- 'तस्मात् सन्तृण्णा अन्तरतः प्राणाः' (तै० सं० ६।२।११।५७)। **अधस्तादेकीकृता इत्यर्थः।**

## दंश्
- दंश् (दंश दशने)।
- 'तस्यापि वाचनिकाङ्गसन्दष्टत्वेन बलवत्त्वात्' (भा० दी० ३।३।७)। **सन्दष्टत्वेन सम्बद्धत्वेन।**
- 'रक्तबीजो रक्तनेत्रः सन्दष्टदशनच्छदः' (स्कन्दपु० के० ८७।१)। **दन्तोपपीडिताधर इत्यर्थः।**

## दा
- दा (डुदाञ् दाने )।
- 'दीर्घमायुरपि सन्ददौ यमः' (पारिजात० १७।२७)। **दानेर्थे सम्पूर्वको ददातिः सुदुर्लभः, काममर्थान्तरे वर्तमानस्तु बहुलं प्रयोगमवतरन्दृष्टः। तेन सुपरिहरः समः प्रयोगः।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'अङ्गदप्रमुखान् वीरान्… सन्दिदेश विशेषवित्' (रा० ४।४१।५)। **सन्दिदेश प्रेषयामास।**
- 'आहारार्थं तु सन्दिष्टौ दैवेन गतचेतसौ' (रा० ३।७०।२)। **सन्दिष्टौ प्रेषितौ, प्रहितौ, विसृष्टौ, प्रेरितौ।**

## दिह्
- दिह् (दिह उपचये)।
- 'वर्णानां च सन्देहो युगान्ते रविनन्दन' (मात्स्य पु० १६५।१८)। **सन्देहः संकरः।**

## दृश्
- दृश् (दृशिर् प्रेक्षणे)।
- 'सन्दर्शनं प्रार्थनायां व्यवसाये त्वनन्तरा। व्यवसायस्तथाऽऽरम्भे साधनत्वाय कल्पते' (वा० प० ३।७।१६)॥ **सन्दर्शनं फलविषयः सङ्कल्पः।**
- 'सन्दर्शने तु चैतन्यं विशिष्टं साधनं विदुः' (वा० प० ३।७।१७)। **निगदव्याख्यातम्।**
- 'सम्पश्यन्तु च मे क्रियाः' (हरि० २।५१।२२)। **सम्पश्यन्तु सम्पन्ना भवन्त्विति नीलकण्ठः। वस्तुतो ऽपपाठ एषः। सन्दृशेस्तत्रार्थेऽशक्तत्वात्। अस्ति सम्पत्स्यन्तु इति पाठान्तरम्। तच्च संस्कारहीनमिति परिहृतम्। लोटि स्यो दुर्लभः। तत्रात्मनेपदव्यत्ययश्चापि दूषणम्। स च पुराणेषु बहुल इत्यकिञ्चित्करः।**

## धा
- धा (डुधाञ् धारणपोषणयोः)।
- 'इन्द्रनीलनिभं लक्ष्म सन्दधात्यलिनः श्रियम्' (काव्यादर्शे १।५६)। **सन्दधाति दधाति। नार्थः समा।**
- 'सन्धीयते प्रजया पशुभि र्ब्रह्मवर्चसेन' (तै० उ० १।३।४)। **संधीयते युज्यते।**
- 'इन्द्रश्च वै नमुचिश्चासुरः समदधातां न नो नक्तं न दिवा ऽहन्नार्द्रेण न शुष्केणेति' (पञ्च० ब्रा० १२।६।८)। **समदधातां सन्धिमकुरुताम्, संविदं व्यधत्ताम्।**
- 'सन्धां तु सन्दधावहै' (तै० सं० २।४।१२।५)। **एकत्वं प्रतिपद्यामहा इत्यर्थः।**
- 'शरं ह्युपासानिशितं सन्दधीत' (मुण्ड० उ० २।२।३)। **सन्दधीत आरोपयेत्।**
- 'स्वधर्मं सन्दधानो हि प्रेत्य चेह च नन्दति' (कौ० अ० १।१।३)। **सन्दधानोऽनुष्ठापयन्।**
- 'इमं हि सालं सहितस्त्वया शरः' (रा० ४।११।९२)। **सहितः संहितः, धनुरारोपितः।**
- 'मेखला चेदसन्धेया भवत्यन्यां कृत्वानुमन्त्रयते' (शां० गृ० २।१३।४)। **असन्धेया ऽबन्धनीया।**
- 'नापागाः शौद्रान्न्यायादसन्धेयं कृतम्' (ऐ० ब्रा० ७।१७)। **असन्धेयमप्रतिसमाधेयम्।**
- 'सन्धिन्यनिर्दशावत्सागोपयः परिवर्जयेत' (याज्ञ० १।१७०)। **सन्धिनी (गौः) या वृषेण सन्धीयते। अथ सन्धिनी आक्रान्ता वषभेणेत्यमरः।**

## धृ
- धृ (धृङ् अवस्थाने)।
- 'ते ऽदित्यां समध्रियन्त' (तै० सं० ६।१।५।३४)। **समध्रियन्त सम्भूयातिष्ठन्।**

## नी
- नी (णीञ् प्रापणे)।
- 'एतदस्मै संनयत' (तै० सं० २।५।३।२)। **संनयत सम्यक् प्रापयत।**
- 'यदीदहं युधये सन्नयान्यदेवयून्' (ऋ० १०।२७।२)। **सन्नयानि संगमयामि।**
- 'इन्द्रियेणैवैनं देवताभिः सं नयति' (तै० सं० ६।१।४।३१)। **संनयति संयोजयति।**
- 'ऋणमस्मिन् सं नयति' (ऐ० ब्रा० ७।१३)। **सन्नयति सम्यगवस्थस्थापयति, संक्रमयति।**
- 'स संनयः स विनयः पुरोहितः' (ऋ० २।२४।९)। **संनयो विश्लिष्टानां मन्त्रैः संगमयिता।**

## पठ्
- पठ् (पठ व्यक्तायां वाचि)।
- 'यज्ञकर्मणीति किम्। सम्पाठे मा भूत्' (पा० १।२।३४ सूत्रवृत्तौ)। **सम्पाठः स्वाध्यायकाल इति न्यासः।**

## पत्
- पत् (पत्लृ गतौ)।
- 'एतौ वै लोको सह सन्तौ व्यैताम्। तयोर्न किंचन समपतत्' (जै० ब्रा० १।११६)। **न समपतत् न सङ्गतमभूत्।**
- 'सम्पतन्ति च मे शिष्याः प्रवृत्त्याख्याः पुरीमितः' (रा० ६।१२४।१६)। **सम्पतन्ति पुरा संगच्छन्ति।**
- 'सम्पतन्ति नगाग्रेषु समवायांश्च कुर्वते' (भा० भीष्म० २।१७)। **सम्पतन्ति एकीभूय पतन्ति।**
- 'तान् (सम्पातान्) क्षिप्रं समपतत्' (ऐ० ब्रा० ६।१८)। **शिष्येभ्यः क्षिप्रं प्रापितवान् इति सायणः। सम्पतिरिहोच्चारणक्रिय इति तु षड्गुरुशिष्यः।**
- 'आस्थानीं समये समं नृपजनः सायन्तने सम्पतन्' (रत्ना० १।२३)। **सम्पतन् संगच्छन् प्राप्नुवन्।**
- 'अथो महद्भिः पथि सम्पतद्भिः' (सौन्दर० ५।४)। **सम्पतद्भिः सङ्गच्छमानैः।**
- 'पावकानिलसम्पातो रराज युधि दानवः' (मात्स्य पु० १७७।५९)। **सम्पातः सम्मिश्रीभावः, संसर्गः।**
- 'अग्नावाज्यस्य हुत्वा मन्थे सम्पातमवनयेत्' (छां० उ० ५।२।४)। **हुतावशिष्टं स्रुवसं लग्नं सम्पातः।**
- 'तान् वा एतान्सम्पातान् विश्वामित्रः प्रथममपश्यत्' (ऐ० ब्रा० ६।१८)। **सम्पाताः (त्रये) सूक्तविशेषाः।**
- 'ग्रामादनिर्णयनमसम्पातं च सुरायाः' (कौ० अ० २।२५।३)। **असम्पातोऽसङ्ग्रहः।**
- 'भुरण्युः शकुनिर्भूरिमध्वानं नयति स्वर्गस्य लोकस्यापि वोढा, तत्सम्पाती भुरण्युः' (नि० १२।२२।१)। **तत्सम्पाती तेन युक्तः (अग्निचित्)।**

## पद्
- पद् (पद गतौ)।
- 'तच्चास्य प्रार्थितं न सम्पद्यते, सम्पद्य वा विपद्यते' (न्याभा० ४।१।५७)। **सम्पद्यते सिध्यति समृध्यति।**
- 'सम्पत्स्यन्ते ते ऽद्य कामाः सर्वे ये चिरचिन्तिताः' (स्कन्दपु० का० ४।७१।४४)। **सम्पत्स्यन्ते सेत्स्यन्ति समर्धिष्यन्ति समर्त्स्यन्ति फलिष्यन्ति।**
- 'उभे हि तैजसी सम्पद्येते' (तै० ब्रा० २।१।२।९)। **सम्पद्येते संगते मिश्रिते व्यतिकीर्णे भवतः।**
- 'दण्डेन सम्पद्यत इति वा' (दण्ड्य) (नि० २।२।१२)। **सम्पद्यते संयुज्यते। सम्पद्यते शोभते (पापनिवृत्तिहेतुत्वाद् दण्डस्य) इति तु स्कन्दस्वामी। दूराधिरोहिणी कल्पना, यद्यपि रुचिरा।**
- 'अथ कस्माद् वदस्येतत् सम्पादय सुकर्मणा' (रा० ६।८८।२७)। **सम्पादय संगमय।**
- 'स्वामी च सम्पन्नः स्वसम्पद्भिः प्रकृतीः सम्पादयति' (कौ० अ० ८।१।१६)। **सम्पादयति सम्पद्वतीः करोति।**
- 'स ह सम्पादयाञ्चकार' (छां० उ० ५।११।३)। **मनसि निश्चयमकरोत् सोऽध्रियत, स दध्रे। तेऽब्रुवन् –वीरं भजामहा इति।**
- 'तस्य विभागे न समपादयन्' (जै० ब्रा० २।१२८)। **न समपादयन् ऐकमत्यं नाध्यगच्छन्।**
- 'तौ (मातापितरौ) मध्यमे सम्पादयाञ्चक्रतुः' (ऐ० ब्रा० ७।१५)। **ऐकमत्यमापतुः, दानमङ्गीकृतवन्तौ। मध्यमे मध्यमं सुतमधिकृत्य।**
- 'पितृलोकेन सम्पन्नो महीयते' (छां० उ० ८।२।१)। **सम्पन्नः स गतः।**
- 'सम्पन्नहस्ता गुणवादिनी च' (हरि० २।७९।१२)। **समृद्धहस्ता। मुक्तहस्ता इत्यर्थः।**
- 'अनाभरणसम्पन्ना परमाम्बरवर्जिता' (भा० वन० १२३।७)। **अनाभरणसम्पन्ना ऽनलङ्कारापि सुन्दरी।**
- 'व्यूहेदेकाक्षरीभावात्पदेषूनेषु सम्पदे' (ऋक्प्रा० १७।१३)। **सम्पदे पूर्त्तये।**

## पा
- पा (पा पाने)।
- 'यस्मिन्वृक्षे सुपलाशे देवैः सम्पिबते यमः' (नि० १२।२९।१)। **अर्थनिर्देशायेह पुनरुपन्यासः। सम्पिबते संगच्छत इति यास्कः।**

## पाशय्
- पाशय् (पाशय पाशाण्णिचि नामधातुः)।
- 'पाशाद् विमोचने संगमने च' (सरस्वती० १।३।४६)। **पाशैः संयोजयति सम्पाशयति।**

## प्लु
- प्लु (प्लुङ् गतौ)।
- 'मेघो यत्सम्प्लवते' (छां० उ० २।४।१)। **इदं पुस्तके धृतम्। अन्यथाप्यर्थापयन्तीति निदर्शनायेहानूद्यते। वियति मिथः संगत्य प्लवत इत्येवमपि व्याख्यानयन्ति।**
- 'व्यभ्रेचैवाभ्रसम्प्लवम्' (सुश्रुत० उत्तर० ७।९)। **मेघानां सर्वतो गमनं सम्प्लबः।**
- 'रसनस्येन्द्रियान्तरस्य विकारो रसानुस्मृतौ रसगर्धिप्रवर्तितो दन्तोदकसम्प्लवभूतो गृह्यते' (न्याभा० ३।१।१२)। **उदकसम्प्लव उदकसंचारः।**

## बाध्
- बाध् (बाधृ लोडने, लोडलं प्रतिघातः)।
- 'आकाशवतो वै लोकान्प्रकाशवते ऽसम्बाधान्' (छां० उ० ७।१२।२)। **सम्बाधोऽन्योन्योपमर्दः, तद्रहितान्।**
- 'सम्बाधमन्ये सम्प्राप्य न शेकुश्चलितुं रथात्' (मात्स्यपु० १७७।३३)। **सम्बाधो जनसंमर्दः। सम्बाधः सङ्घट्टो वराङ्गं चेति हैमः। वराङ्गं भगो योनिः।**

## बुध्
- बुध् (बुध अवगमने)।
- 'एते सम्बोधयामस्त्वां धर्मं च अनुपालय' (लिङ्गपु० पू० ६६।८३)। **सम्बोधयामः प्रबोधयामः।**

## भिद्
- भिद् (भिदिर् विदारणे)।
- 'न संभिनति' (तै० सं० ६।२।११।५७)। **न संभिनति नैकीकरोति।**
- 'यन्न दुःखेन संभिन्नं न च ग्रस्तमनन्तरम्। अभिलाषोपनीतं च तत्सुखं स्वः पदास्पदम्॥' **संभिन्नं व्यामिश्रम्, सम्पृक्तम्। इदंलक्षणं हि सुखमिष्टं याज्ञिकानाम्।**
- 'अङ्गानां सम्भेदः' (सुश्रुत० नि० अ० ५)। **संभेदो भङ्गः।**
- 'सभेदखेदजननी द्युनदी लसच्छ्रीः' (स्कन्दपु० का० ४।३०।८१)। **सम्यग्भेदः स भेदः तस्य खेदः प्रतिघातो नाशः।**
- 'स (विश्वामित्रः)…विपाट् छतुद्र्योः संभेदमाययौ' (नि० २।२४)। **सम्भेदः सिन्धुसङ्ग्राम इत्यमरः।**
- 'पुरा संभेदाच्छायानामाहवनीयमुद्धरेत्' (ऐ० ब्रा० ७।११)। **स भेदो मिश्रणं व्यतिकरः।**

## भू
- भू (भू सत्तायाम्)।
- 'सं ज्योतिषा ऽभूवम्' (तै० सं० १।७।६।३)। **समभूवम्=समगंसि।**
- 'सोऽस्यात्माऽमुष्मिन्नादित्ये संभवति' (जै० ब्रा० १।१७)। **संभवति जायते।**
- इन्द्रश्च वृहच्च (साम) समभवताम्' (पञ्च० ब्रा० १२।१३।१)। **समभवतां साकमजायेताम्।**
- 'देवाश्च वा असुराश्चास्पर्धन्त यं देवानामघ्नन् न स समभवत्, यमसुराणां सं सोऽभवत्' (पञ्च० ब्रा० १२।५।२३)। **समभवत् समजीवत्, पुनर्जीवोऽभवत्।**
- 'ज्ञातुं देवं संभवन्ति वदन्त्येवं पुरातनाः' (शिवपु० २।२।३६।२६)। **संभवन्ति प्रभवन्ति।**
- 'क्षिप्र एवं सम्भवति' (शां० ब्रा० १।१)। **संभवति समृध्यति, भूतिमान् भवति। अभ्युदयते।**
- 'संविदाने रोदसी सं बभूवतुः' (तै० ब्रा० १।२।१।२३)। **सम्बभूवतुः=एकी बभूवतुः।**
- 'अग्नीषोमौ समभवताम्' (तै० सं० २।३।३।१)। **ऐकमत्यं जग्मतुः।**
- 'इयं ते शुक्र तनूरिदं वर्चस्तया संभव' (तै० सं० १।२।४)। **संभव सङ्गच्छस्व।**
- 'वेलानिलः केतकरेणुभिस्ते सम्भावयत्याननमायताक्षि' (रघु० १३।१६)। **सम्भावयति अलंकरोति।**
- 'अनेनसं विज्ञाय तां त्वाष्ट्रीमश्वरूपिणीम्। स हरिर्हरिरूपेण मुखेन समभावयत्' (स्कन्दपु० का० ४।१७।११८)॥ **समभावयत् मैथुनं चकार। हरिः सूर्यः। हरिरूपेणाश्वरूपेण।**
- 'यदुक्तमपि च यदेतद् वक्ष्यमाणम् इति उतशब्द एवमुभयं संभावयति' (नि० ४।१५।२ इत्यत्र दुर्गः)। **संभावयति योजयति।**
- 'रौद्रौ द्वाविव संभूतौ यथा द्वाविव भास्करौ' (भा० कर्ण० १५।३२)। **संभूतौ संगतौ समासन्नौ।**
- 'अपमानो बधः प्रोक्तः पुत्र संभावितस्य च' (मात्स्यपु० १४६।५०)। **सम्भावितः सम्मानितः सत्कृतः।**
- 'वीराः संभावितात्मानो न दैवं पर्युपासते' (रा० २।२३।१६)। **इदमुदाहृतचरं पुस्तके। व्याख्यानान्तरं न्यसिष्यामीत्यनुवदामि। इदम् इत्थं व्याख्याति भूषणकारः–सम्भावितः सम्यक् प्रापितः, दृढ इति यावत्। आत्मा मनो येषां ते। धीरा इत्यर्थः। क्लिष्टकल्पनया मुधा क्लिश्यते भूषणकारः।**
- 'मायासंभावितो वीर कालः सर्व-समाहरः' (रा० उ० १०४।२)। **संभावितः=उत्पादितः। तत्परिणाम इत्यर्थः।**
- 'सम्भावितस्थितयो धटा व्याख्याताः' (का० श्रौ० सू० १।४।१८)। **देशकालापेक्षया कृतव्यवस्था इत्यर्थः।**
- 'हिमान्ते पश्य सौमित्रे वृक्षाणां पुष्पसंभवम्' (रा० ४।१।९१)। **पुष्पसम्भवं कुसुमसमृद्धिम्।**
- 'पर्वताः पतिताश्चैव चक्रुः सङ्ग्राम सम्भवम्' (शिवपु० २।४।१५।५७)। **संभवं संकुलमित्यर्थो भाति।**

## भृ
- भृ (भृञ् भरणे, भृञ् धारणपोषणयोः)।
- 'तस्मा एतामासन्दीं समभरन्' (ऐ० ब्रा० ८।१२)। **समभरन् निरमिमत, निर्मितवन्तः।**
- 'दक्षिणेन पवनेन सम्भृतं प्रेक्ष्य चूतकुसुमं सपल्लवन्' (रघु० १९।४३)। **संभृतं जनितम्।**
- 'पञ्चधा संभृतः कायो यदि पञ्चत्वमागतः। कर्मभिश्च शरीरस्थैस्तत्र का परिदेवना' (गो० स्मृ० ३।४२)। **संभृतो निर्मितः। कर्मभिः स्वशरीरोत्थैरिति याज्ञवल्क्यस्मृतिपाठो ज्यायान्।**
- 'प्रतिष्ठत्येषा हि संसारे संभृताघविनाशिनी' (मार्क० २४५।४२)। **संभृतं पुञ्जीकृतम्, राशीकृतम्।**
- 'संभाराः खलु तेऽन्य एव विधिना यैरेष सृष्टो युवा' (का० प्र० ७।२१९)। **संभाराः कारणकलापः, उपकरणजातम्।**
- 'तज्जहीहि रणारम्भदम्भ-संभारमञ्जसा' (परिजात० १३।२६)। **सम्भारो भारो भरो ऽतिशयः। अत्रार्थे सम्शब्दं न प्रयुञ्जते कवय इत्यस्थान एवायम्।**
- तस्मात्सव्यो हस्तयोः संभार्यतरः' (तै० सं० ५।३।३।५)।

## भ्रम्
- भ्रम् (भ्रमु चलने, भ्रमु अनवस्थाने)।
- 'सूचीतोदैः सम्भ्रमश्च शस्तः' (सश्रुत० उत्तर० ५०।१२)। **सम्भ्रमो मनस आकुलीकरणम्।**
- 'उद्भ्रमः सम्भ्रमश्चैव गणौ ते परिचारकौ। तवाज्ञया करिष्येते लोकस्योद्भ्रमसम्भ्रमौ' (मात्स्यपु० १८०।९९)।

## मन्
- मन् (मन ज्ञाने)।
- 'अदृष्टपूर्वव्यसनां भूयः सम्मन्तुमर्हसि' (रा० २।३८।१६)। **सम्मन्तुं सम्मानयितुम्।**

## मा
- मा (मा माने, माङ् माने)।
- 'पारीन्द्रः शिशुरेष पाणिपुटके संमातु किं तावता' (सा० द० १०।१३ इत्यत्रोदाहरणम्)। **स मातु समाविशतु, संभवतु, अवकाशं लभताम्।**
- चमरी शबरीकेशैः संमिमीते स्ववालधिम्' (स्कन्दपु० का० ४।३।४७) **संमिमीत परिमाति।**

## मि
- मि (डुमिञ् प्रक्षेपे)।
- 'यद्वत्सानपाकरोति सदोहविर्धाने एव संमिनोति' (तै० सं० २।५।५।५)। **संमिनोति प्रक्षिपति।**

## यज्
- यज् (यज देवपूजासंगतिकरणदानेषु)।
- 'एते असृग्रमिन्दव इति बहूनां संयजमानानां प्रतिपदं कुर्यात्' (जै० ब्रा० १।९४ )। **संयजमानानां साकं जुह्वताम्।**

## यत्
- यत् (यती प्रयत्ने)।
- 'तया पपस्व धारया इति सङ्ग्रामं संयतिष्यमाणस्य प्रतिपदं कुर्यात्। जन्या वा एष गा आजिहीर्षति यः सङ्ग्रामं संयतते' (जै० ब्रा० १।९२)। **संयतते युध्यते।**
- 'सं दानुचित्रा उषसो यतन्ताम्' (ऋ० ५।५९।८)। **संयतन्तां स्पर्धन्ताम्। दानेऽन्योन्यसङ्घर्षेण प्रवर्तन्तामित्याह।**
- 'देवा वै मृत्युना समयतन्त' (जै० ब्रा० १।१२)। **मृत्यौ प्रातिभट्येन प्रावर्तन्त। मृत्युना समं विरोधमाचरन्नित्यर्थः।**

## यम्
- यम् (यम उपरमे)।
- 'संयमनी यमराजधानी भवति।'

## या
- या (या प्रापणे, प्रापणमिह गतिः)।
- 'यथाऽप्सु नावा सं यात्येवमेवैताभिर्यजमान इमाँल्लोकान्संयाति' (तै० सं० ५।३।१०।४०-४१)। **संयात्रेति समुद्रयानमाह रूढ्या। अतएव सांयात्रिकः पोतवणिग् भवति।**
- 'कथं शक्ष्यसि संयातुं मां चैव परिरक्षितुम्' (रा० ५।३७।४९)। **संयातुं योद्धुम्।**

## यु
- यु (यु मिश्रणामिश्रणयोः)।
- 'सं समिद्युवसे वृषन्नग्ने विश्वान्यर्य आ' (तै० सं० २।६।११।४)। **संयुवसे राशी करोषि (भक्तेभ्यः प्रदातुम्)।**

## रभ्
- रभ् (रभ राभस्ये)।
- 'संरब्धाः संसर्पन्ति' (छां० उ० १।१२।४)। **संरब्धाः संलग्नाः।**
- 'अश्मन्वती रीयते संरभध्वम्' (ऋ० १०।५३।८)। **संरभध्वं त्वरध्वम्।**

## रुध्
- रुध् (रुधिर् आवरणे)।
- 'संरोधादायुषश्चैव व्यस्यन्ते द्वापरे च ते' (वेदाः) (मात्स्य० १४२।४८)। **संरोधः संकोचः, अपकर्षः।**

## रुष्
- रुष् (रुष रिष हिंसायाम्)।
- 'संरोषयेत्तु नयनं भिषक् चूर्णैस्तु लावणैः' (सुश्रुत० उत्तर० १५।२)। **संरोषयेत् रक्ततामापादयेत्।**

## लभ्
- लभ् (डुलभष् प्राप्तौ)।
- 'तौ (इन्द्रनमुची) समलभेताम्' (तै० ब्रा० १।७।१)। **समलभेताम् परस्परमर्दनपरावभूताम्।**
- 'ऊषरं कर्मसस्यानां क्षेत्रं वाराणसी पुरी। यत्र संलभ्यते मोक्षः समं चाण्डालपण्डितैः' (भोज० १०९)॥ **सारवद्रम्यं वचः। सम्-शब्दस्तु नार्थस्योपकरोति वैयर्थ्यं चाश्नुते।**

## लुभ्
- लुभ् (लुभ विमोहने, विमोहनमाकुलीकरणम्)।
- 'साधुविभक्ता नो लोकास्तान्न शक्ष्यामः संलोभयितुम्' (जै० ब्रा० १।१५५)। **संलोभयितुमाकुलीकर्तुम्।**

## वद्
- वद् (वद व्यक्तायां वाचि)।
- 'प्रतिप्रस्थातः पशुं संवदस्व' (मानवश्रौ० २।५।१।२३)। **संवदस्व अनुमानय। अनुकूलय। अन्तर्णीतण्यर्थको वदिः।**

## वन्
- वन् (वन षण संभक्तौ)।
- 'हृदयानुप्रवेशो हि प्रभोः संवननं परम्' (कथा० ३४।१६९)। **वशक्रिया संवननमित्यमरः।**

## वल्
- वल् (वल वल्ल संवरणे संचरणे च)।
- 'ततिषु संवलिताः खलु भास्वतः' (पारिजात० १०।१६)। **संवलिताः स गताः संमिश्रिताः।**

## वह्
- वह् (वह प्रापणे)।
- 'नृणां शतानि पञ्चाशद् व्यायतानां महात्मनाम्। मञ्जूषामष्टचक्रां तां समूहस्ते कथं चन' (रा० १६७।४)॥ **समूहुः=उन्नमितवन्तः, उत्थापितवन्तः।**
- 'यथा गोमयान्कुर्विति संवाहे' (मी० शा० भा० १।१।६।१४)। **संवाहः समाहारः।**
- 'स्वात्मानमैक्षत समूढमुपात्तनिद्रा' (शं० दिग्० २।६४)। **समूढं सम्यगूढम्।**

## विद्
- विद् (विद ज्ञाने, विद चेतनाख्याननिवासेषु)।
- 'वाग्घ्यष्टमी ब्रह्मणा संवित्ते' (बृह० उ० २।२।३)। **संवित्ते संवादं करोति।**
- 'न चायं स्मर्ता सर्वं स्मृतिहेतुं संवेदयते' (न्याभा० ३।२।३४)। **संवेदयते चेतयतेऽनुभवति।**
- 'यो अनूचानो ब्राह्मणो युक्त आसीत् का स्वित् तत्र यजमानस्य संवित्' (ऋ० ८।५८।१ वालखिल्ये)। **संवित् प्रज्ञा। तत्र यजमानस्य प्रज्ञापाटवेन नार्थ इति भावः।**
- 'कृत्वा तु तौ यथान्यायं यथार्हं तेन संविदम्' (दुर्गा० १।२८)। **संविदं संभाषाम्।**
- 'अबुधैः कृतमानसंविदस्तव पार्थैः कुत एव योग्यता' (शिशु० १६।४७)।** संवित् तोषणम्। संवित् स्त्रियां प्रतिज्ञायां सङ्केताचारनामसु। संभाषणे तोषणे चेति विश्वः।**
- 'संविदा देयम्' (तै० उ० १।११।३)। **संविन्मैत्री।**

## विश्
- विश् (विश प्रवेशने)।
- 'अनिपद्यमानमिति न ह्येष कदाचन संविशति' (ऐ० आ० २।१।६)। **संवेशनं व्यापारोपरमः। एष प्राणः।**
- 'नार्द्रपादस्तु संविशेत्' (मनु० ४।७६)। **संवेशनं शयने गात्रसंयोजनमिति मेधातिथिः।**
- 'संवेशाय त्वोपवेशाय त्वा' (तै० ब्रा० १।४।६।४)। **सम्प्राप्यावस्थितिः संवेशः।**

## वृ
- वृ (वृञ् वरणे)।
- 'यावद् वस्त्रं च वेणीं च विस्रस्तां संवृणोम्यहम्' (कथा० ६४।३८)। **संवृणोमि व्यवस्थापयामि, समादधामि।**
- 'ऋतौ व्यतीते नार्यास्तु योनिः संव्रियते तथा' (सुश्रुत० शारीर० ३।७)। **संव्रियते संकुचति। योनिर्गर्भाशयः।**
- 'मुहुरङ्गुलिसंवृताधरोष्ठम्' (शा० ३।२५)। **संवृतं पिहितमाच्छादितम्।**
- 'तस्य संवृतमन्त्रस्य' (रघु० १।२०)। **संवृतो गोपितः।**
- 'ततो राज्ञां बहुशतैर्गजाश्वरथयायिभिः। संवृतं समरे भीष्मं देवैरपि दुरासदम्' (भा० भीष्म० ८४।४३)॥ **संवृतं वेष्टितं परिक्षिप्तम्।**
- 'दृष्ट्या प्रसादामलया कुमारं प्रत्यग्रहीत् संवरणस्रजेव' (रघु० ६।८०)। **संवरणमित्यत्र सम्शब्दो विरुद्धमतिकृदिति सुत्यजः।**
- 'अहो महाकवयोपि च्छन्दोवशगा वाचमाकुलयन्ति। संवरणं हि तत्' (मालती० १)। **संवरणं गोपनम्।**
- 'याति विकृतिमपि संवृतिमत् किमु यन्निसर्ग-निरवग्रहं मनः' (शिशु० १५।११)। **संवृतिर्विकारगुप्तिः, तद्वत्। धीरमित्यर्थः।**

## वृज्
- वृज् (वृजी वर्जने, वृजि इत्येके)।
- 'कथं न्वहमेषामिमाः क्षियः संवृञ्जीयेति' (जै० ब्रा० २।१३९)। **संवृञ्जीय आच्छिन्द्यां संविभजेय।**

## वृत्
- वृत् (वृतु वर्तने)।
- 'तच्छश्वत् संवर्तते' (छां० ६।१३।३)। **तदुदकेऽभिप्रास्तं लवणमद्यापि सुष्ठु वर्तत इत्याह।**
- 'सं ते वज्रो वर्ततामिन्द्र गव्युः' (तै० ब्रा० २।४।३।१३)। **संवर्ततां सम्यग् वर्तताम्।**
- 'ओजस्तदस्य तित्विष उभे यत् समवर्तयदिन्द्रश्चर्मेव रोदसी' (अथर्व० २०।१०७।२)। **समवर्तयत् संयुते अकरोत्।**
- 'अङ्गदो मुष्टिमात्मनः। संवर्तयत्सुसङ्क्रुद्धः' (रा० ६।९८।२०)॥ **संवर्तयत् समवर्तयत् समगृह्णात्, अबध्नात्।**
- 'तेषां कोटिसहस्राणां सहस्रं समवर्तत' (रा० ४।३७।२३)। **समवर्तत समवैत्।**
- 'चितां चन्दनकाष्ठैश्च पद्मकोशीरचन्दनैः। ब्राह्म्या संवर्तयामासू राङ्कवास्तरसंवृताम्' (रा० ६।१११।११३)। **संवर्तयामासुः=निर्वर्तयामासुः=सम्पादयामासुः=रचयामासुः।**
- 'संवर्तमानाः समरे सन्दष्टोष्ठपुटा जनाः' (मात्स्य० १७७।३०)। **संवर्तमानाः समासीदन्तः।**
- 'संवर्तयन् शत्रुवधे समुद्यतः' (रा० ४।२७।४८)। **मृगराजादीन् नाशयन्। संवर्धयन् शत्रुवधे समुद्यममिति पाठान्तरमिति भूषणकारः।**
- 'अर्थेभ्योऽथ प्रवृद्धेभ्यः संवृत्तेभ्य इतस्ततः' (रा० ६।८३।३२)। **संवृत्तेभ्यः समुदितेभ्यः समाहृतेभ्यः।**
- 'कोपसंवर्तितेक्षणः' (रा० ५।३८।२९)। **कोपेन संवर्तिते विवर्तिते ईक्षणे यस्य सः।**
- 'उदरे संवर्तधानीं …उपनिदधाति' (जै० ब्रा० १।४८)। **संवर्ताः पुरोडाशपिण्डाः।**

## व्ये
- व्ये (व्येञ् संवरणे)।
- 'तस्मै देवा अमृतास् संव्ययन्ताम्' (तै० सं० ३।३।११।३)। **संव्ययन्ताम् वसूनि संहत्य ददत्वित्यर्थः।**
- 'संवीतासितवाससम्' (कथा० ७३।२८३)। **सितसिचयाच्छन्नम्।**
- पुनरुत्स्यूतो जरत्संव्यायः' (शां० ब्रा० १।५)। **जरत्संव्यायः पुराणं संव्यानं प्रावरणम्।**

## व्ली
- व्ली (व्ली वरणे)।
- 'देवानां वै सुवर्गं लोकं यतां दिशः समव्लीयन्त' (तै० सं० ५।३।२।७)। **समव्लीयन्त वृताश्छन्नास्तिरोहिता अभूवन्।**

## शी
- शी (शीङ् स्वप्ने)।
- 'आपत्संशयिता श्रेयः' (रा० ६।५७।११)। **संशयिता सांशयिकी।**

## शॄ
- शॄ (शॄञ् हिंसायाम्)।
- 'तमभिपद्य त्रेधा समशृणन्' (जै० ब्रा० १।९७)। **समशृणन् व्यशसन्, व्यकृन्तन्।**
- 'सं वै गुरुर्भाः शृणाति' (ऐ० ब्रा० ४।१३)। **संशृणाति हिनस्ति। क्षिणोति।**

## शो
- शो (शो तनूकरणे)।
- 'सैवास्य सेनां संश्यति' (तै० सं० २।२।८)। **संश्यति उत्साहवतीं करोति, उत्तेजयति।**

## श्री
- श्री (श्रीञ् पाके)।
- 'तैरात्मानं समश्रीणात्' (पञ्च० ब्रा० ९।३।७)। **समश्रीणात् समस्करोत्। समगमयत्।**

## सद्
- सद् (षद्लृ विशरणगत्यवसादनेषु)।
- 'एताभिर्वै देवाः स्वर्गे लोके समसीदन् स्वर्गे लोके सीदामेत्येताः' (पञ्च० ब्रा० २३।१९।२)। **समसीदन् आस्पदं लेभिरे।**
- 'संसादय सुहृज्जनम्' (रा० ४।११।३४)। **संसादय संगच्छ। स्वार्थे णिच्।**
- 'देवता एवास्मै संसादयति' (तै० सं० ५।१।४।२०)। **संसादयति संगताः स्थापयति।**

## सन्
- सन् (वन षण संभक्तौ)।
- 'देवानां पत्नीरुशतीरवन्तु नः प्रावन्तु नस्तुजये वाजसातये। तुजयेऽ पत्यजननाय चान्नसंसननाय' (नि० १२।४५।१)। **अन्नसंसननायान्नलाभाय।**

## सिध्
- सिध् (षिध गत्याम्, षिधु संराद्धौ)।
- 'यत्संसाधयति ते विष्णुक्रमाः' (सत्या० श्रौ० २७।२।३०)। **संसाधयति अनुव्रजति।**
- '…संसिद्धं प्रियराघवम्। सुमित्रा गच्छ गच्छेति पुनः पुनरुवाच तम्' (रा० २।४०८)। **संसिद्धं गमनोद्युक्तम् इति गोविन्दराजः।**

## सूद्
- सूद् (षूद क्षरणे)।
- 'ऊर्जं संसूदेन' (तै० सं० ५।७।१२।४३)। **संसूदः सततक्षरणो नासिकादिः।**

## सृज्
- सृज् (सृज विसर्गे)।
- 'भियाऽमित्रान् संसृज' (अथर्व० ११।९।१२)। **संसृज युङ्ग्धि।**
- 'पुनर्विश्वं संसृजति बिभर्ति च पुनर्हरिः।' सम्शब्दोऽस्थाने।**
- 'अमृतं विषसंसृष्टं त्वया वानर भाषितम्' (रा० ५।३७।२)। **विषसंसृष्टं गरलसम्पृक्तम्।**

## सृप्
- सृप् (सृप्लृ गतौ)।
- 'संसर्पोऽसि' (तै० सं० १।४।१४)। **संसर्प इति त्रयोदशो मास उच्यते। स हि द्वादशेन मासेन सह संसर्पति सङ्गच्छते।**

## स्तु
- स्तु (ष्टुञ् स्तुतौ)।
- 'ते श्मशानसंस्तुताः' (सत्या० श्रौ० २६।१।३८)। **श्मशानमिति कीर्तिताः, तत्तुल्या इत्यर्थः।**
- 'चकार। समुद्रसेननाम्ना सा वणिजा सह संस्तवम्' (कथा० २९।१०१)॥ **संस्तवः परिचयः।**

## स्तॄ
- स्तॄ (स्तॄञ् आच्छादने)।
- 'प्रच्छन्नं क्रियतां गजाजिनमिदं वैरस्य संस्तारकम्' (त्रिपुर० १।१६)। **संस्तारकं विस्तारकम्।**

## स्था
- स्था (ष्ठा गतिनिवृत्तौ)।
- 'विद्युन्नीचकुलोद्गतेव युवति र्नैकत्र सन्तिष्ठते' (मृच्छ० ५।१४)। **सन्तिष्ठते अवतिष्ठते।**
- 'असंस्थितं वै रेतसः समृद्धम्' (ऐ० ब्रा० ६।३)। **असंस्थितमसमाप्तमनुपरतं रेतसः सेचनम्।**
- 'त्वां संस्थाप्य' (मित्रमौपयिकं कर्तुम् रा० ५।२१।१९ इत्यस्य विवरणे गोविन्दराजवचनम्)। **संस्थाप्य हत्वा।**
- 'यो भ्रातृव्यवान्त्स्यात् स पौर्णमासं संस्थाप्यैतामिष्टिमनुनिर्वपेत्' (तै० सं० २।५।४)। **संस्थाप्य समापय्य।**
- 'श्यामानि चिरयुक्तत्वात्तथा संस्थानवन्ति च' (रा० ५।१५।४३)। **संस्थानं सन्निवेशः। आभरणानीति विशेष्यम्।**
- 'तस्य संस्था कृतमिदं कालस्य परमेष्ठिनः' (हरि० ३।२।३१)। **तस्य क्रतोः संस्था निष्ठा समाप्तिः।**
- 'अपरो ब्राह्मणस्तेषां चतुर्णामपि सर्वदा। संस्थामेकां ददात्येष चारुनादेन सर्वदा' (बृ० क० को० १५७।२१)॥ **संस्था सम्यगाचारः समाचारः समुदाचारः।**
- 'यस्य संस्थे न वृण्वते हरी समत्सु शत्रवः' (ऋ० १।५।४)। **संस्थे रथे। **

## स्पश्
- स्पश् (स्पश ग्रहणसंश्लेषणयोः)।
- 'गार्ग्यो ह वै बालाकिरनूचानः संस्पष्ट आस' (कौ० ब्रा० उ० ४।१)। **संस्पष्टः सर्वत्र प्रसिद्धः।**

## हन्
- हन् (हन हिंसागत्योः)।
- 'पित्तं कफो द्वावपि वा संहन्येतेऽनिलेन चेत्' (वाग्भट० नि० अ० ९)। **संहन्येते स्त्यानी क्रियते।**
- 'संहन्त्यपो दिव्या मारुतोग्निश्च वैद्युतः' (सुश्रुत० वि० ३।१७)। **संहन्ति कठिनाः करोति।**
- 'कुमारं चापि संक्रुद्धः स्वशक्त्या संजघान सः' (शि० पु० २।४।१०।१७)। **अस्थाने सम्शब्दः। जघानेत्येव साधु।**
- 'विष्णुरग्रस्थितो याति सबलः संहताञ्जलिः' (हरि० ३।३२।३९)। **संहताञ्जलिः समानीतकरपुटः।**
- 'अयं ममाशां संहत्य शेते भूमौ धनञ्जयः' (भा० वन० ३१३।१०)। **संहत्य निहत्य, प्रणाश्य।**
- 'पाषाणवत् संहननोपपन्नः' (माधव० ३८।१४)। **संहननं काठिन्यम्।**
- 'ससङ्घातादीन् वाक्' (शु० य० प्रा० १।९)। **सङ्घातः पुरुषप्रयत्न इत्युवटः।**

## हा
- हा (ओहाङ् गतौ)।
- 'विद्युतो ज्योतिः परिसंजिहानं मित्रावरुणा यदपश्यतां त्वा' (ऋ० ७।३३।१०)। **सञ्जिहानमुत्थितम्।**
- 'संहाय सौर्याणि स्वस्त्ययनानि च जपित्वा' (आश्व० गृ० २।३।१२)। **संहाय संशस्येति नारायणो वृत्तिकारः। सम्पूर्व ओहाङ् शय्यात उत्थाने रूढ इति प्रस्मरणप्रत्ययमेतत्। पूर्वसूत्रे संहाय अतो देवा ब्रुवन्तु न इत्यत्र संहायेत्युत्थायेत्येवं स्वेनैवार्थाभिधानात्।**

## हृ
- हृ (हृञ् हरणे)।
- 'नदीनदेभ्यः संहृत्य तीर्थेभ्यश्च समन्ततः' (रा० ४।२६।३१)। **संहृत्य=आहृत्य। संमिश्रीकृत्येति तु भूषणकारः।**
- 'सिक्ता रुधिरधाराभिः संहृत्य परमद्विपाः' (रा० ३।७३।३६)। **संहृत्य अन्योन्यं प्रहृत्य।**
- 'संहृत्यैव शशिज्योत्स्नां महान्सूर्य इवोदितः' (रा० ३।६४।५९)। **संहृत्य अभिभूय।**
- 'एको वेदश्चतुष्पादः संहृत्य पुनः पुनः' (मात्स्य पु० १४४।१०)। **संहृत्य संक्षिप्य।**
- '…यज्ञं प्रावर्तयत प्रभुः। दैवतैः सह संहृत्य सर्वसाधनसंवृतः' (मात्स्य पु० १४३।५-६)। **संहृत्य संगत्य समेत्य।**
- 'संहारो जयता दिशोश मया स्त्रीणां कृतः पुष्पके' (आश्चर्य० । ३।२०)। **संहारः संभूय हरणम्, आहरणमिति यावदिति शङ्करष्टीकाकारः।**
- 'धेनूः कृत्वा यजमानः संहारविहाराभ्यामुपतिष्ठते' (सत्या० श्रौ० २३।२।३४)। **संहारः समाहारः।**

## हृष्
- हृष् (हृषु अलीके)।
- 'अस्थिविवरगते ऽस्थिपूर्णताऽस्थितोदः संहर्षो बलवांश्च' (सुश्रुत० १।२६।६)। **मारुतोपद्रवो रोमाञ्चप्रायो वेदनाविषः संहर्षः। सङ्घट्टनमित्येक इति डल्लनः।**
