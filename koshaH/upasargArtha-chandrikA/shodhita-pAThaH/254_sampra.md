+++
title="२५४ सम्प्र (सम्+प्र)"

+++

## ईक्ष्
- ईक्ष् (ईक्ष दर्शने)।
- 'संगतार्थं समर्थं संसृष्टार्थं समर्थं सम्प्रेक्षितार्थं समर्थं सम्बद्धार्थं समर्थम्' (पा० २।१।१ सूत्रे भाष्ये)। **सम्प्रेक्षितार्थं सम्बद्धार्थमिति पर्यायनिर्देशः।**

## दा
- दा (डुदाञ् दाने)।
- 'अथातः सम्प्रत्तिः' (बृह० उ० १।५।१७)। **सम्प्रत्तिः सम्प्रदानम्।**
- 'ऋत्विज ऋतुयाजान्यजन्त्यसम्प्रदायम्' (ऐ० ब्रा० ५।९)। **असम्प्रदायम् अन्यस्मा अदत्त्वा। णमुलन्तमेतत्।**
- 'दीयतां सम्प्रदानं च परिष्वज्य च वानरान्' (रा० ४।११।३४)। **सम्प्रदानं देयद्रव्यम्।**

## युज्
- युज् (युजिर् योगे)।
- 'बलिना परेण सह सम्प्रयुज्यते' (शिशु० १५।१९)। **सम्प्रयुज्यते सम्बध्यते। बलिनाऽरिणा। तमेवानुप्रविशतीत्यर्थः।**
- 'यथैकस्मिन्घटाकाशे रजोधूमादिभिर्युते। न सर्वे सम्प्रयुज्यन्ते तद्वज्जीवाः सुखादिभिः' (माण्डूक्यकारिकायां ३।५ गौडपादः)॥ **सम्प्रयुज्यन्ते संसृज्यन्ते।**

## वद्
- वद् (वद व्यक्तायां वाचि)।
- 'संप्रवदन्ति वीणाः' (सत्या० श्रौ० २९।१।२९)। **प्रवदन्ति युगपत् प्रक्वणेयुः।**

## सद्
- सद् (षद्लृ विशरणगत्यवसादनेषु)।
- 'एवमेवैष सम्प्रसादोऽस्माच्छरीरात्समुत्थाय' (छां० उ० ८।१२।२)। **सम्प्रसादो जीवात्मा।**

## सू
- सू (षूङ् प्राणिगर्भविमोचने)।
- 'अकालप्रसवा नार्यः…। विकृतप्रसवाश्चैव युग्मसम्प्रसवास्तथा' (मात्स्य पु० २३५।१)॥ **सम्प्रसवः सहजन्म।**  
