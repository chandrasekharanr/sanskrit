+++
title = "२३ समनु (सम्+अनु)"

+++

## आप्
- आप् (आप्लृ व्याप्तौ)।
- 'देवैरिन्द्रस्त्वं भविष्यसीति समन्वीप्सितम्' (वि० पु० ४।९।८)। **समन्वीप्सितम् अभ्युपगतम्।**
- 'शतधन्वनिधनायोद्यमं कुर्वित्यभिहितस्तथेति समन्वीप्सितवान्' (वि० पु० ४।१३।८०)।
- 'ममायमच्युते नैव सामान्यः समन्वीप्सितः' (वि० पु० ४।१३।१५०)। **उक्तोऽर्थः।**

## इ
- इ (इण् गतौ)।
- 'ततस्तां प्रहितां देवीमिन्द्राणी सा समन्वगात्' (भा० उ० १४।५) । **अन्वपद्यतेत्यर्थः।**
- 'भिन्नानां समानरूपता समन्वयः' (वाचस्पतिमिश्रः)।

## क्लृप्
- (कृपू सामर्थ्ये)।
- 'दुहितृत्वे च नृपतिर्गङ्गां समनुकल्पयत्' (भा० वन० १०९।१८)। **अकल्पयदित्येवार्थः। नार्थः समनुभ्याम्।**

## गम्
- गम् (गम्लृ गतौ)।
- 'यदिदं धर्मगहनं बुद्ध्या समनुगम्यते' (भा० स्त्री० ५।१)। **समनुगम्यते=विगाह्यते।**

## ग्रह्
- ग्रह् (ग्रह उपादाने)।
- 'अवमुच्य किरीटं स केशान्समनुगृह्य च' (भा० सभा० २३।६)। **समनुगृह्य=अवस्थाप्य=अनाकुलान्कृत्वा।**

## ज्ञा
- ज्ञा (ज्ञा अवबोधने)।
- 'गोभिश्च समनुज्ञातः सर्वत्र च महीयते' (भा० अनु० ७३।४९)।

## दिश्
- दिश् (दिश अतिसर्जने)।
- 'तद्यदर्वाग्यत्परः कृन्तन्ति यदुल्बणं यद्विथुरं क्रियते शमितृभ्यश्चैवैनं तन्निग्रभीतृभ्यश्च समनुदिशति' (ऐ० ब्रा० २।७)। **तच्छमित्रादीनां भागधेय इति कल्पयति, तेभ्यः प्रदेश्य इति निश्चिनोति।**

## धाव्
- धाव् (धावु गतिशुद्ध्योः)।
- '(धनञ्जयं) समन्वधावन्' (भा० कर्ण० ७९।९२)। **आसादयितुं त्वरितमन्वसरन् इत्यर्थः।**

## युज्
- युज् (युजिर् योगे)।
- 'धार्तराष्ट्रं सहामात्यं स्वयं समनुयुङ्क्ष्महे' (भा० उ० ७२।३)। **समनुयुङ्क्ष्महे=प्रार्थयामहे।**
- 'न च प्रेषयिता कश्चित्प्रेष्यैः समनुयुज्यते' (रा० ५।१।६८) । **समनुयुज्यते=नियुज्यते, आदिश्यते, अनुशिष्यते।**

## वृत्
- वृत् (वृतु वर्तने)।
- 'प्रयोजनवतीं प्रीतिं लोकः समनुवर्तते' (रा० ६।८२।४५)। **समनुवर्तते=अनुवर्तते=अनुसरति।**
