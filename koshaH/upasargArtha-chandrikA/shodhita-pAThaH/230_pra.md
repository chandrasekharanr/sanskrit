+++
title="२३० प्र"

+++

## अज्
- अज् (अज गतिक्षेपणयोः)।
- 'रथात् प्रवीतात् पतितः' (पा० १।४।२४)। **वलादावार्धधातुके ऽजेर्वी इत्यादेशो वैकल्पिकः, तेन पक्षे प्राजितमित्यपि। प्रवीतो रथः सारथिना प्राजितः कालितः।**

## अर्ज्
- अर्ज् (अर्ज प्रतियत्ने)।
- 'यथा सावसान् (पशून्) कृत्वा प्रार्जयेत् तादृक् तत्' (जै० ब्रा० १।३८)।

## अर्थ्
- अर्थ् (अर्थ याच्ञायाम्)।
- 'स्वयं त्वहं प्रार्थये तत्र गन्तुम्' (भा० उ० २९।४७)। **प्रार्थये=इच्छामि।**
- 'न च प्रार्थयते कश्चिन्मनसापि वसुन्धराम्' (=कोसलराज्यम्) (रा० २।८८।२३)। **न प्रार्थयते आक्रमितुं नेच्छति।**
- 'मा नो रिपुः प्रार्थयतामनीकम्' (भा० भीष्म० ७७।४१)। **उक्तोऽर्थः।**
- 'समीरणसहायोपि नाम्भःप्रार्थी दवानलः' (रघु० १७।५६)। **अम्भःप्रार्थी जलास्कन्दी।**

## अश्
- अश् (अश भोजने)।
- 'पूर्वा व्रतस्य प्राश्नती' (अथर्व० ६।१३३।२)। **प्रशब्दः पूर्वतामाह। प्राश्नती या पूर्वमश्नाति सा।**

## अश्
- अश् (अशू व्याप्तौ)।
- 'प्र ते अश्नोतु कुक्ष्योः' (ऋ० ३।५१।१२)। **प्राश्नोतु प्राश्नुतां व्याप्नोतु।**
- 'न नूनं ब्रह्मणामृणं प्राशूनामस्ति सुन्वताम्' (ऋ० ८।५।१६)। **सोमं प्राश्नवते ये ते प्राशवः।**
- 'स्वाध्यायविधिश्चोच्चारणोपयोगि प्राशुभावफलकतयैवाध्ययनं विधत्ते' (भा० दी० १।२।४)। **प्रकर्षेणाशुः प्राशुः, सत्धरतरः प्रतूर्तः, तस्य भावः।**
- 'दोर्भिश्चातपदीप्तैश्च प्रासैः प्राशैश्च मूर्छनैः' (मात्स्य० पु० १७७।१२)।

## अस्
- अस् (अस भुवि)।
- 'प्र ये महोभिरोजसीत सन्ति' (ऋ० ७।५८।२)। **प्रसन्ति प्रभवन्ति।**
- 'प्र तद्वो अस्तु धूतयो देष्णम्' (ऋ० ७।५८।४)। **प्रास्तु प्रभूतमस्तु। देष्णं धनम्।**

## आप्
- आप् (आप्लृ व्याप्तौ)।
- 'क्व प्रेप्सन्दीप्यते ऊर्ध्वो अग्निः क्व प्रेप्सन्पवते मातरिश्वा' (अथर्व० १०।७।४)। **प्रेप्सन् त्वरमाणः, त्वरया गच्छन्। प्रेप्सा त्वरा। पर्यर्थे प्रशब्दः। प्रेप्सन् प्राप्तुमिच्छन् इति वा प्रेप्सन्नित्युक्तः। तत्र किमिच्छन्निति नोक्तमिति सावशेषं वचः। स दोषः।**

## इ
- इ (इण् गतौ)।
- 'प्रेह्यभिप्रेहि प्रभरा सहस्व' (तै० ब्रा० २।४।७।४)। **प्रेहि गच्छ, प्रतिष्ठस्व।**
- 'प्रवता वै देवाः स्वर्गं लोकं प्रायन्नुद्वतोदायन्' (पञ्च० ब्रा० १४।४।२४)। **प्रायन्प्रागच्छन्, गन्तुं प्रक्रान्ताः।**
- 'प्रेयमगात्' (तै० सं० १।१।२)। **प्रागात् प्राचीमगच्छत्।**
- 'प्रेहि सुतस्य कुल्यामनु' (तै० सं० १।३।८)। **प्राचीं गच्छेत्यर्थः। प्राच्यां हि स्वर्गो लोकः। प्रशब्देन प्राक्त्वं द्योत्यत इति भट्टभास्करः।**
- 'यदद्य त्वा प्रयति यज्ञे अस्मिन्नग्ने होतारं वृणीमहीह' (तै० सं० १।४।४४।२)। **प्रयति प्रगच्छति प्रोत्सर्पतीति स्कन्दः।**
- 'पितरं च प्रयन्त्सुवः' (तै० सं० १।५।३)। **प्रयन् प्रकर्षेणाविच्छेदेन गच्छन्।**
- 'पङ्क्तिप्रायणो वै यज्ञः पङ्क्त्युदयनः' (तै० सं० २।६।१०।४)। **प्रायणं प्रारम्भः। उदयनं समाप्तिः।**
- 'ब्रह्मवादिनो वदन्ति प्रायणतो द्विपदाः कार्या उदयनता ३ इति' (पञ्च० ब्रा० १३।१२।५)। **उक्तोर्थः।**
- 'अप्रायुवो रक्षितारो दिवे दिवे' (ऋ० १।८९।१)। **अप्रायुवो ऽप्रगच्छन्तः। स्वकीयं रक्षितव्यमपरित्यजन्त इत्यर्थः। प्रशब्दो विप्रकर्षे वैदूर्ये।**
- 'प्रेतिरसि धर्मणे त्वा' (पञ्च० ब्रा० १।९।२)। **प्रेतिः प्रकृष्टा गति र्यस्येति सायणः।**

## इष्
- इष् (इष गतौ)।
- 'तान्प्रैषमैच्छत्, तान्नाविन्दत्' (चञ्च० ब्रा० १४।४।७)। **प्रैषम् अन्वेष्टुम्।**

## ईक्ष्
- ईक्ष् (ईक्ष दर्शने)।
- 'युवा प्रेक्षणकं द्रष्टुमेकं देवकुलं ययौ' (कथा० ५७।७४)। **प्रेक्षणकं प्रेक्षा।**

## ईर्
- ईर् (ईर गतौ)।
- 'प्र विप्राणां मतयो वाच ईरते' (ऋ० ९।८५।७)। **वाचः स्तुतीः प्रेरते प्रेरयन्तीत्यर्थः।**
- 'ताविमौ शोकसन्तापौ शनैः प्रेरय भामिनि' (रा० ४।२१।९)। **प्रेरय अपनय अपनुद विगमय।**

## उक्ष्
- उक्ष् (उक्ष सेचने)।
- 'वाच्यलिङ्गाः प्रमीतोपसम्पन्नप्रोक्षिता हते' (अमरे २।७।२६)। **प्रोक्षणं लक्षणया वध उच्यते। प्रोक्ष्य हि यज्ञे पशुर्हन्यत इति स्वामी।**

## उञ्छ्
- उञ्छ् (उछि उञ्छे, उञ्छः कणश आदानम्)।
- 'प्रोञ्छन्ति कौक्षेयकान्' (हनुमन्नाटके ९।१)। **प्रोञ्छन्ति विमली कुर्वन्ति।**
- 'विधिना यल्लाटलिखितं तत्प्रोञ्छितुं कः समर्थः' (हितोप० १।२७)। **प्रोञ्छितुं प्रमार्ष्टुम्।**

## ऊह्
- ऊह् (ऊह वितर्के)।
- 'यदधोऽधोऽक्षं द्रोणकलशं प्रोहन्ति' (जै० ब्रा० १।७७)। **प्रोहन्ति प्रेरयन्ति प्रापयन्ति।**
- 'इदमहमात्मानमेव प्राञ्चं प्रोहामि तेजसे ब्रह्मवर्चसाय' (नि० १।१५।५ दुर्गवृत्तौ)। **उक्तोऽर्थः।**

## कम्प्
- कम्प् (कपि चलने)।
- 'प्राकम्पत भुजः सव्यः' (रा० ३।२९।१४)। **प्राकम्पत अस्पन्दत अस्फुरत।**

## काङ्क्ष्
- काङ्क्ष् (काक्षि वाञ्छायाम्)।
- 'तदस्य मुखवैशद्यं प्रकाङ्क्षां चान्नपानयोः' (चरक० चि० ३।१५६)। **प्रकाङ्क्षा प्रकृष्टा ऽऽकाङ्क्षा।**

## कृ
- कृ (डुकृञ् करणे)।
- 'यैरिमं प्राकरोत्सर्वं भूतग्रामं चतुर्विधम्' (वामन पु० ४९।२७)। **प्राकरोदजनयत्।**
- 'कथां प्रचक्रिरे पुण्यां सदसिस्था महात्मनाम्' (भा० वन० ९५।१६)। **प्रचक्रिरे प्रकथयामासुः।**
- 'पाण्डोः पुत्रं प्रकुरुष्वाधिपत्ये' (भा० वन० ४।१४)। **प्रकुरुष्व अधिकुरु। साधु दारान्कुरुष्वेति पाठान्तरम्।**
- 'यं (अतिशयं) हेतवः प्रकुर्वाणा न यान्ति वचनीयताम्' (तत्त्वसं० १९)। **प्रकुर्वाणा जनयन्तः साधयन्तः।**
- 'रक्षोवधः प्रकृत इत्ययमेव शंसेत्' (चम्पूरा० ३।६)। **प्रकृतः प्रारब्धः प्रक्रान्तः।**
- 'द्वौ प्रतिषेधौ प्रकृतार्थं गमयतः' (नि० ६।१३।१) **इत्यत्र स्कन्दः। प्रकृतार्थं गमयतः प्रक्रान्तमप्रतिषिद्धमर्थं बोधयतः। अविसंवादकौ भवत इति यावत्।**

## कृष्
- कृष् (कृष विलेखने)।
- 'इदं तु मम दीनस्य मनो भूयः प्रकर्षति' (रा० ६।१।१२)। **प्रकर्षति=कर्षति कदर्थयति।**
- 'आवयोरपि यत्सङ्गात्पवित्रत्वं प्रकृष्यते' (उत्तर० ७।८)। **प्रकृष्यते वर्धते।**
- 'क्षेत्र प्रकर्षयेदुत्तरैः प्रोष्ठपदैः फाल्गुनीभी रोहिण्या च' (आश्व गृ० २।१०।३)। **प्रकर्षयेत् कृषेदित्येवार्थः।**
- 'प्रतिवक्तुं प्रकृष्टे हि नापकृष्टस्तु शक्नुयात्' (रा० ४।१८।४६)। **वालिन उक्तिरिय रामं प्रति। प्रकृष्टः श्रेयान्। अपकृष्टो जघन्यः।**
- 'उलूखल बुध्नो यूपः प्रकृष्यः' (का० श्रौ० २४।५।२७)। **देशान्तरानयने प्रकृष्यः प्रकर्षणीयः, भूमिसंलग्न एव प्रेरणीय इत्यर्थः।**

## क्रम्
- क्रम् (क्रमु पादविक्षेपे)।
- 'प्राक्रामत् पथि तस्मिन्नजातश्रमः' (कथा० ४२।२२३)। **प्राक्रामत् अग्रे प्रासरत्।**
- 'पित्रोश्च पूजनं कृत्वा प्रक्रान्तिं च करोति यः' (शिवपु० २।४।१९।३९)। **प्रक्रान्तिः=परिक्रमः। पर्यर्थे प्रः। अन्यत्र दुर्लभः प्रयोगः।**

## ख्या
- ख्या (ख्या प्रकथने, चक्षिङ आदेशो वा)।
- 'प्रख्यायते कथ्यते प्रकाश्यते बुद्धे र्विषयतामापाद्यत इति यावत्' (पा० १।२।५४ सूत्रे न्यासे)।
- 'अभिध्या ऽप्रख्यता चैव सर्व लोभात् प्रवर्तते' (भा० शां० १५८।५)। **अप्रख्यता ऽपकीर्तिः।**

## गम्
- गम् (गम्लृ गतौ)।
- 'ततः स्तुता देववरैर्मृगेन्द्रमारुह्य देवी प्रगता वनाढ्यम्।' (विन्ध्यम्) (वामनपु० १८।२१)। **प्रगता प्रस्थिता।**

## गध्
- गध् (गृधु अभिकाङ्क्षायाम्)।
- 'पर्णं न वेरनु वाति प्रगर्धिनः' (तै० सं० १।७।८)। **प्रगर्धिनः=अवधिं (काष्ठाम्) प्राप्तुं काङ्क्षतो ऽस्याश्वस्य।**

## ग्रह्
- ग्रह् (ग्रह उपादाने)।
- 'रश्मीञ्शमीकतनयो मातलिः प्रग्रहीष्यति' (वामन पु० ६९।१४७)। **प्रग्रहीष्यति ग्रहीष्यति। सारथ्यं करिष्यतीत्यर्थः।**
- 'तस्माद्राजा न प्रगृह्णीत लुब्धम्' (भा० शां० १२०।४८)। **न प्रगृह्णीत न सङ्गृह्णीत, नात्मीयं कुर्यात्, न तत्र स्निह्येत्।**
- 'प्रगृहीतायुधस्येह मृत्योरिव महामृधे' (रा० ६।६७।१०७)। **प्रशब्दोऽत्र नान्तरमर्थे करोति।**
- 'तान्यञ्जलिसहस्राणि प्रगृहीतानि नागरैः। व्याकोशानीव पद्मानि ददर्श भरताग्रजः' (रा० ६।१२७।५२)॥ **प्रगृहीतानि बद्धानि।**
- 'उत्पत्य च प्रगृह्योच्चैर्देवीं गगनमास्थितः' (दुर्गा० १०।१८)। **प्रगृह्य=उद्यम्य।**
- 'ततो विलप्य विरता भर्तुः पादौ प्रगृह्य सा' (भा० आश्व० ८०।१९)। **प्रगृह्य=उपसंगृह्य निपीड्य।**
- 'प्रगृह्य शिरसा पात्रीम्' (रा० २।६।२)। **प्रगृह्य धृत्वा।**
- 'इत्युक्तः कैकयीपुत्रः काकुत्स्थेन महात्मना प्रगृह्य…' (रा० २।१०४।४)। **प्रगृह्य गाढं परिष्वज्य।**
- 'यः प्रग्रहानुग्रहयोर्यथान्यायं विचक्षणः' (रा० २।१।२५)। **अयं पुस्तकेत्र धृतपूर्वः। प्रग्रहो नियन्त्रणमिति यन्निरदेशि तन्न सम्यक्। प्रग्रहो बाहुलकेन परिग्रहं परिपालनं तद्रूपमनुग्रहं वाह। आह चात्र महेश्वरतीर्थष्टीकाकारः-- प्रथममात्मीयत्वेन परिग्रहः प्रग्रहः। परिगृहीतस्य नैरन्तर्योणानुवर्तनमनुग्रह इति। गोविन्दराजोपि तथा व्याकरोति।**
- 'महोपकारं चाध्यक्षं प्रग्रहेणाभिपूजयेत्' (कौ० अ० २।७।४१)। **प्रग्रहोऽनुग्रहः।**
- 'नृपेष्वथ प्रनष्टेषु तदा त्वप्रग्रहाः प्रजाः।' (हरि० १।४१।६७)। **अप्रग्रहा अनायकाः।**
- 'सत्सङ्ग्रहप्रग्रहणे' (रा० २।१।२६)। **सत सङ्ग्रहे स्वीकारे प्रग्रहणे परिपालने च। समाहारद्वन्द्वः।**
- 'प्रग्रहणान्ते धूम्रः खण्डग्रहणे शशी भवति कृष्णः' (आर्य० ४।४६)। **प्रग्रहणं प्रारम्भो ग्रहणस्य।**
- 'साञ्जलिप्रग्रहाः स्थिताः' (मात्स्यपु० १३७।१०)। **साञ्जलिप्रग्रहाः साञ्जलिबन्धाः।**

## चर्
- चर् (चर गतिभक्षणयोः)।
- 'तेनोपांशु प्रचरति' (तै० ब्रा० १।३।१।५)। **प्रचरति अनुतिष्ठति।**
- 'माऽनुवोचो मा प्रचारीः' (ऐ० ब्रा० १।१३)। **व्यग्रतया प्रचारमन्यथा ऽनुष्ठानं मा कार्षीरित्यर्थ इति सायणः।**
- 'तस्यास्तीर्थं प्रचरितं पुराणं प्रेक्ष्य राघवौ' (रा० २।५५।५)। **प्रचरितं गमनागमनाभ्यामतिक्षुण्णमिति भूषणम्।**
- 'अहोरात्रे प्रचरे' (जै० ब्रा०)।
- 'कुमारीणां प्रचारश्च सुरमण्यो भविष्यति' (हरि० २।५५।११)। **प्रचारो विहारः।**
- 'साधूनामुपकारजः प्रचारज्ञश्च कर्मणाम्' (रा० ५।३५।१२)। **प्रचारज्ञः प्रयोगज्ञः।**
- 'दृष्टधर्मप्रचारा' (स्वप्न० १)। **प्रचारोऽनुष्ठानम्।**

## चल्
- चल् (चल कम्पने)।
- 'भयं प्रचालाभ्याम्' (तै० सं० ५।७।१३।४५)। **प्रचालौ पादयोपरि प्रदेशौ।**

## चि
- चि (चिञ् चयने)।
- 'पातकप्रचयवन्मम भूयः पुण्यपुञ्जमपि नाथ लुनीहि। काञ्चनी भवतु लोहमयी वा शृङ्खला यदि पदे न विशेषः' (सा० सु० सि० ८।३८७)॥ **प्रचयः समूहः।**

## छिद्
- छिद् (छिदिर् द्वैधीकरणे)।
- 'प्रच्छिनति येनावपत् सविता' (आश्व० गृ० १।१७।१०)। **प्रशब्दोऽनर्थक इति नारायणः। अन्ये तु क्षिप्रार्थ इत्याहुरिति च सः।**
- 'अप्रच्छिन्नाग्रावनन्तर्गर्भौ प्रादेशमात्रौ कुशौ' (आश्व० गृ० १।३।३)। **प्रशब्दः सौक्ष्म्ये। प्रच्छिन्नं सूक्ष्मच्छिन्नम्।**

## छो
- छो (छो तनूकरणे)।
- 'तेषामपाङ्गदेशे तु कुर्यात्प्रच्छानमेव तु' (सुश्रुत० सूत्र० १६।१९)। **प्रच्छानमीषच्छेदनम्। प्रशब्द ईषदर्थ इति डल्लनः।**
- 'स्नायुसन्ध्यस्थिमर्माणि त्यजन् प्रच्छानमाचरेत्' (अष्टाङ्ग २६।५२)। **प्रच्छानं त्वग्भेदेन रक्तनिर्हरणम्।**

## जन्
- जन् (जनी प्रादुर्भावे)।
- 'गर्दभो द्विरेताः सन् कनिष्ठं प्रजानां प्रजायते' (तै० सं० ५।१।५।२५)। **प्रजायते ऽपत्यं जनयति।**
- 'यथोपदेशं परिकीर्तितासु नरः प्रजायेत विचार्य बुद्धिमान्' (भा० अनु० ४८।३६)। **प्रजायेत रेतः सिञ्चेत्, आत्मानं जनयेत्।**
- 'प्रजा च स्वाध्यायप्रवचने च। प्रजनश्च स्वाध्यायप्रवचने च। प्रजातिश्च स्वाध्यायप्रवचने च' (तै० उ० १।९।१-२)। **प्रजनः प्रजननमृतौ भार्यागमनम्। प्रजातिः पौत्रादिसन्तानसम्पादनम्।**

## जि
- जि (जि जये, अभिभवे च)।
- 'ते सोमाहुतिमजुहवुः। तयैनं प्राजयन्' (जै० ब्रा० १।१३)। **प्राजयन् व्यजयन्त।**

## ज्ञा
- ज्ञा (ज्ञा अवबोधने)।
- 'मह्यमेकामाज्याहुतिं जुहुताहमेकां दिशं प्रज्ञास्यामि' (शां० ब्रा० ७।६)। **प्रज्ञास्यामि प्रविवेकेण ज्ञास्यामि।**
- 'जातं च निष्प्रभं सर्वं न प्राज्ञायत किञ्चन' (मात्स्य पु० १७२।१८)। **प्रविवेकेण ज्ञानं प्रज्ञानम् व्यक्तितः परिच्छेदः। प्रविवेकः पार्थक्यम्।**
- 'आयतनं नः प्रजानीहीति' (ऐ० उ० १।२)। **प्रजानीहि चिन्तय।**
- 'ममत्वं न प्रजानीयुर्यदि दण्डो न पालयेत्' (भा० शां० १५।३८)। **न प्रजानीयुः परिच्छिन्नं न जानीयुः। सर्वः सर्वत्र ममत्वं कुर्यात्, ममेदमिति मन्येतेति भावः।**
- 'पक्षस्य मासस्य वा प्रज्ञातेऽ ऽहनि' (का० सू० १।४।१४)। **यद्दिनं यस्या देवताया लोकप्रसिद्धं तत्प्रज्ञातम्।**

## तङ्क्
- तङ्क् (तकि कृच्छ्रजीवने)।
- 'यो निलायं चरति यः प्रतङ्कम्' (अथर्व० ४।१६।२)। **प्रतङ्कम् प्रकर्षेण कृच्छ्रजीवनं प्राप्येति सायणः। प्रतङ्कमिति णमुलन्तम्। सायणभाषितेऽर्थेऽरुचि र्नः। न ह्येवं किञ्चित्संगतार्थमुक्तं भवति। निलायमित्यस्य विरोधितया प्रकाशं प्रसभं वेत्यर्थः स्यात्। बाढं धात्वर्थस्त्विममर्थं नानुगृह्णाति।**

## तॄ
- तॄ (तॄ प्लवनतरणयोः)।
- 'आप ओषधीः प्रतिरन्त मे गिरः' (ऋ० १०।??६।१०)।
- 'तरतिर्वृद्ध्यर्थ इति महेश्वरः' (नि० ७।१०)। **प्रतिरन्तु वर्धयन्तु।**
- 'प्र चन्द्रमास्तिरते दीर्घमायुः' (ऋ० १०।८५।१९)। **उक्तोऽर्थः।**
- 'अथ यत्रैनं ब्रूयुर्ब्रह्मन् प्रणेव्यामो ब्रह्मन् प्रतरिष्यामो ब्रह्मन् प्रस्थास्यामः' (शां० ब्रा० ६।१२)। **प्रतरिष्यामः प्रवर्त्स्यामः।**
- 'आयुरेव तद् यजमानस्य प्रतारयति' (ऐ० ब्रा० ६।३३)। **प्रतारयति द्राधयति। वर्धयति।**
- 'सोमो अह्नः प्रतरीतोषसो दिवः' (ऋ० ९।८६।१९)। **प्रतरीता प्रवर्धयिता। तृजन्तम्।**
- 'हयो न विद्वाँ अयुजि स्वयं धुरि तां वहामि प्रतरणीमवस्युवम्' (ऋ० ५।४६।१)। **प्रतरणीं तारयित्रीम्। अवस्युवं रक्षित्रीम्।**

## दह्
- दह् (दह भस्मीकरणे)।
- 'ईश्वरं वै व्रतमविसृष्टं प्रदहः' (तै० सं० १।७।६)। प्रदहः प्रदग्धुम्।
- 'ईश्वरे तोसुन्कसुनौ' (पा० ३।४।१३) **इति कसुन्। प्रशब्दः प्रकर्षे।**

## दा
- दा (डुदाञ् दाने)।
- 'यदि वाचं प्रदास्यामि द्विजातिरिव संस्कृताम्' (रा० ५।२०।१८)। **प्रदास्यामि उच्चारयिष्यामि, व्याहरिष्यामि, वक्ष्यामि।**
- 'यथा वत्सेन प्रत्तां गां दुहे' (तै० सं० २।३।६।२३)। **प्रत्तां क्षीरं दातुमारब्धाम्। प्रस्नुतस्तनीमिति यावत्। आदिकर्मणि निष्ठा। प्रशब्दश्चादिकर्मणो द्योतकः।**
- 'प्रत्ता वै गौर्दुहे' (तै० सं० १।७।१।३)। **उक्तोऽर्थः।**

## दिश्
- दिश् (दिश अतिसर्जने,) दिशिरुच्चारणक्रिय इति भाष्यम्।
- 'प्रदिशध्वं यथान्यायं केन हंसाः पताम्यहम्' (भा० कर्ण० ४१।३१)। **प्रदिशध्वं शंसत।**
- 'रुद्राणामेति प्रदिशा विचक्षणः' (ऋ० १।१०१।७)। **प्रदिशा प्रदेशनेन दानेन।**

## दिह्
- दिह् (दिह उपचये)।
- 'शीताः प्रदेहा व्यजनानिलाश्च' (सुश्रुत० उत्तर० ४६।७)। **प्रदेहः चन्दनादिविलेपः।**
- 'सूदः सूपौदनं दद्यात् प्रदेहांश्च सुसंस्कृतान्' (सुश्रुत० १।४६।५०१)। **प्रदेहः प्रलेहः।**

## दॄ
- दॄ (दॄ विदारणे)।
- 'प्रदरः खन्यतामिति' (रा० ३।४।२४)। **प्रकृष्टो दरः, गर्तः, श्वभ्रम्।**

## धा
- धा (डुधाञ् धारणपोषणयोः)।
- 'यथा प्रधिर्यथोपधिर्यथा नभ्यं प्रधावधि' (अथर्व० ६।७०।३)। **प्रधिश्चक्रबाह्यवलयः, नेमिरिति यावत्।**
- 'नभ्येव न उपधीव प्रधीव' (ऋ० २।३९।४)।

## धृ
- धृ (धृञ् धारणे)।
- 'तस्योपकरणं प्रमाणं प्रहरणं प्रधारणमवधारणं च खरपट्टादागमयेत्' (कौ० अ० ४।८।२४)। **प्रधारणं निश्चयनम्।**

## नी
- नी (णीञ् प्रापणे)।
- 'तं धीरा वाचा प्र णयन्ति सप्त' (ऋ० १०।११४।७)। **होत्रादयः सप्त धीमन्तस्तमग्निं प्रकर्षेण प्रापयन्ति।**
- 'मनुष्यलोक एवैनं पवयित्वा पूतं देवलोकं प्रणयति' (तै० सं० ६।१।२।१०)। **उक्तोऽर्थः।**
- 'प्र तं मह्या रशनया नयन्ति' (ऋ० ४।१।९)। **प्रणयन्ति उत्तरवेद्यादिषु प्रक्षिपन्ति। तम् अग्निम्।**
- 'यं त्वामयं स्वधितिस्तेजमानः प्रणिनाय महते सौभगाय' (ऋ० ३।८।११)। **महत्सौभाग्यं प्रापयामासेत्यर्थः।**
- 'उद्यन्नु खलु वा आदित्यः सर्वाणि भूतानि प्रणयति' (ऐ० ब्रा० ५।३१)। **प्रणयति चेष्टयति।**
- 'प्रणयस्व च तत्त्वेन' (रा० ५।२०।७)। **प्रणयस्व स्नेहं कुर्विति भूषणम्। प्रसीदेति तीर्थः। अन्धकारे दीपिकाभि र्गच्छन्न स्खलति क्वचित्। एवं स्वरैः प्रणीतानां भवन्त्यर्थाः स्फुटा इति इति वेङ्कटमाधवो ऽनुक्रमण्याम्॥ स्वरैः प्रणीतानां स्वरैर्दर्शितपथानाम्।**
- 'तत्प्रणीतमनसामुपेयुषाम्' (शिशु० १४।३८)। **हृष्टचित्तानाम् इति मल्लिः।**
- 'मिथ्या प्रणीतात्मा' (रा० ५।२१।१०)। **प्रणीतात्मा स्निग्धमना इति भूषणम्। विनीतात्मेति तु तीर्थः।**
- 'हे प्रणतप्रणीत' (स्कन्दपु० का ४।१६)। **भक्तप्रणीतः=भक्तप्रणेयः=भक्तवश्यः।**
- 'शुष्मणि प्रणयनादि संस्कृते' (शिशु० १४।२२)। **प्रणयनं गार्हपत्याद् उद्धृत्य मन्त्रेणायतने सादनम् इति मल्लिः।**
- 'तत्प्रणेयं निबोधस्व त्रैलोक्यं सचराचरम्' (हरि० ३।२।३२)। **तत्प्रणेयं तद्वश्यं तदायत्तम्।**
- 'वायुर्वै प्रणीर्यज्ञानाम्' (ऐ० ब्रा० २।३४)। **प्रणीः प्रणायकः।**

## पत्
- पत् (पत्लृ गतौ)।
- 'प्र राजन् पक्षिणः पतन्त्यवाऽपक्षा पद्यन्ते' (पञ्च० ब्रा० १४।१।१२)। **पक्षिणः पक्षवन्तः प्रपतन्ति उत्पतन्ति।**
- 'पुरूरवो मा मृथा मा प्र पप्तः' (ऋ० १०।९५।१५)। **भृगोः पतनं मा कार्षीरित्यर्थः। प्रपातस्त्वतटो भृगुरित्यमरः। पुस्तके माऽपक्रमीः, मा पलायिष्ठा इति यदुक्तं तत्परेषां केषाञ्चिद् व्याख्यानं नास्माकम्। प्रकरणं च तद्विरुन्ध इति नादरणीयम्।**
- 'तांस्ते (लोकान्) ददानि मा प्रपत प्रपातम्' (भा० आदि० ९३।३)। **प्रपातमिह णमुलन्तमिति नीलकण्ठः। तद्रभसात्। अर्थासङ्गतेः। शास्त्रानुग्रहविरहाच्च।**
- 'महाप्रमाणै र्विपुलैः प्रपातैर्मुक्ताकलापैरिव लम्बमानैः' (रा० ४।२८।४८)। **प्रपाता निर्झराः।**

## पद्
- पद् (पद गतौ)।
- 'अप्रवृत्ताः प्रपत्स्यन्ते समयाः शपथास्तथा' (हरि० ३।३।३०)। **प्रपत्स्यन्ते प्रवर्त्स्यन्ति प्रवर्तिष्यन्ते।**
- 'यदि पूर्वया द्वारा राजानं प्रपादयन्ति' (शां० ब्रा० ९।६)। **प्रपादयन्ति प्रवेशयन्ति। राजानं सोमम्।**
- 'तं (विनाशं) यदि नेच्छसि तदा प्रत्तव्यः' (रा० ५।२१।२० इत्यत्र भूषणे)। **प्रपत्तव्यः शरणीकर्तव्यः।**
- 'ननु भरतकृता प्रतिपत्तिः कुतो नाफलत्' (रा० १।१।३४ इत्यत्र भूषणे गोविन्दराज)। **प्रपत्तिः शरणागतिः।**
- 'एतद्वै खलु लोकद्वारम्। विदुषां प्रपदनं विरोधोऽविदुषाम्' (छां० उ० ८।६।५)। **प्रपदनं प्रापकम्।**

## पा
- पा (पा पाने)।
- 'प्रपित्वे अह्नः कुयवं सहस्रा' (ऋ० ४।१६।१२)। **प्रपित्वे प्रक्रमे।**
- 'आपित्वे नः प्रपित्वे तूयमागहि' (ऋ० ८।४।३)।

## पृच्
- पृच् (पृची सम्पर्के)।
- 'वायो तव प्रपृञ्चती धेना जिगाति दाशुषे' (ऋ० १।२।३)। **प्रपृञ्चती प्रकर्षेण सोमसम्पर्कं कुर्वती। धेना वाक्।**

## प्याय्
- प्याय् (ओ प्यायी वृद्धौ)।
- 'प्रास्मै दिशः प्यायन्ते' (तै० सं० १।६।११।४)। **प्रप्यायन्ते=प्रवर्धन्ते समृध्यन्ति समृद्धिमत्यो भवन्ति।**
- 'प्रप्यानश्चन्द्रमाः।' **प्यायितुमारब्धः। पूर्यमाण इत्यर्थः।**

## प्लु
- प्लु (प्लुङ् गतौ)।
- 'तद्यथा लोके समुद्रं प्रप्लवेरन्' (ऐ० ब्रा० ६।२१)। **प्रप्लवो बाहुभ्यामितरतीरप्राप्तिः।**

## बन्ध्
- बन्ध् (बन्ध बन्धने)।
- 'अर्थै रर्थाः प्रबध्यन्ते गजाः प्रतिगजैरिव' (कौ० अ० ९।४।२७)। **प्रबध्यन्ते बध्यन्ते। अर्थाः सन्तायन्त इत्यपि। प्रबन्धः सन्तानो भवति।**
- 'स दर्भेण सुवर्णं हिरण्यं प्रबध्य पश्चाद्धरेत्' (जै० ब्रा० १।६२)। **प्रबध्य बद्ध्वा।**
- 'सूर्यप्रभां न सहते स्रवति प्रबद्धम्' (सुश्रुत० उत्तर० १९।९)। **प्रबद्धमिति क्रियाविशेषणम्। सततं निरन्तरमित्यर्थः।**
- 'अभिजनप्रबन्धो वंशः' (पा० ४।१।१६३ इत्यत्र वृत्तौ)। **प्रबन्धः सन्तानः, अविच्छेदः।**

## ब्रू
- ब्रू (ब्रू व्यक्तायां वाचि)
- 'स निलायत। सोऽपः प्राविशत्। तं देवताः प्रैषमैच्छन्। तं मत्स्यः प्राब्रवीत्' (तै० सं० २।६।३१।१)। **प्राब्रवीत्=अयमसाविति सनिर्भेदमकथयत्।**

## भा
- भा (भा दीप्तौ)।
- 'अथ यदेतत् प्रातः प्रभाति' (जै० ब्रा० १।६)। **प्रभाति व्युच्छति।**

## भिद्
- भिद् (भिदिर् विदारणे)।
- 'यथा वै लाङ्गलेनोर्वरां प्रभिन्दन्ति' (तै० सं० ६।६।७।२९)। **प्रभिन्दन्ति प्रकर्षेण कृषन्ति।**

## भुज्
- भुज् (भुजो कौटिल्ये)।
- 'प्रभुजति वाससी' (प्रतिमायाः) (पा० १।३।६६ सूत्रे भाष्ये)।
- 'प्राञ्च वै त्रयस्त्रिंशो यज्ञं प्रभुजति' (पञ्च० ब्रा० २०।२।४)। **प्रकर्षेण कुटिलं करोतीत्यर्थः। प्राञ्चम् ऋजुत्वेन गच्छन्तम्।**

## भू
- भू (भू सत्तायाम्)।
- 'देवोऽयं दिनकृत्कुलैकतिलको न प्राभविष्यद्यदि' (हनुमन्नाटके १।५२)। **प्राभविष्यद् आविरभविष्यत्, अवातरिष्यत्।**
- 'ततो वै तेभ्यो यज्ञः प्राभवत्' (तै० ब्रा० २।२।२।६)। **प्राभवत् पर्याप्नोत्।**
- 'रक्तबीजस्य बै क्षिप्रं वधो हि प्रभविष्यति' (स्कन्द पु० के० ८६।६१)। **अनर्थकः प्रशब्दः।**
- 'आकाशं प्रबभूवाथ विमानैश्च सुशोभितम्' (स्कन्द पु० के० ८८।२८)। **इहाप्यनर्थकः प्रो व्यवहारं विरुन्धे।**
- 'वाचेमे होत्रे (पोतृनेष्ट्राख्ये) प्रभावयेमेति' (ऐ० ब्रा० ६।१४)। **प्रभावयेम समृद्धे करवाम।**
- 'ऋचाग्नीध्रीयां प्रभावयाञ्चक्रुः' (ऐ० ब्रा० ६।१४)। **प्रभूतां चक्रुरित्यर्थः।**
- 'ओषधयो वै प्रजाः प्रभवन्तीः प्रत्याभवन्ति' (तै० सं० १।७।२)। **प्रभवन्तीः प्रभवन्त्यः प्रभुत्वोपेताः।**
- 'द्रोणस्य पुङ्खसंकाशां प्रभवन्तः शरासनात्। एको दीर्घ इवादृश्यदाकाशे संहतः शरः' (भा० वि० ५८।४१)॥ **प्रभवन्तः=निष्क्रामन्तः=निःसरन्तः। अदृश्यत्=अदृश्यत।**
- 'तास्ते (धानाः) सन्तूद्भ्वीः प्रभ्वीः' (अथर्व० १८।४।४३)। **प्रभ्वीः=प्रभावुकाः।**
- 'यज्ञस्य प्रभूत्यै' (तै० ब्रा० २।२।२।६)। **प्रभूत्यै पर्याप्त्यै।**

## भृ
- भृ (भृञ् भरणे)।
- 'भयेन प्रभृता नित्यं विचरिष्यन्ति शाश्वतम्' (रा० ६।९४।३३)। **प्रभृता भृताः पूर्णाः।**
- 'इदं हि वां प्रभृतं मध्वो अग्रम्' (ऋ० ७।९१।५)। **प्रभृतमुपहृतमुपायनीकृतम्।**
- 'यथा वै सोदर्कमेवं सप्रभृति' (शां० ब्रा० २०।४)। **समानोपक्रमं समानापवर्गम् इत्याह। प्रभृतिरादिः।**

## मन्
- मन् (मन ज्ञाने, मनु अवबोधने)।
- 'वेदा एनं शब्दमर्थवन्तं कल्पयिष्यन्ति यदि कल्पयितव्यं प्रसंस्यन्ति' (मी० १।१।५ शा० भा०)। **प्रमंस्यन्ति प्रमंस्यन्ते निश्चेष्यन्ते।**
- 'धीभि र्विप्रः प्रमतिमिच्छमानः' (ऋ० ७।९३।४)। **प्रमतिमनुग्रहबुद्धिम्।**
- 'विभाहि ते प्रमतिं देव जामिवत्' (ऋ० १०।२३।७)। **उक्तोऽर्थः।**

## मा
- मा (माङ् माने)।
- 'न संस्कृतं प्र मिमीतः' (अश्विनौ) (ऋ० ५।७६।२)। **न प्रमिमीतो न हिंस्तामिति सायणः। अनेकार्थत्वाद्धातूनां हिंसार्थः।**
- 'मीनातेः प्रयोगे विकरणभेदश्च। प्रमातुश्चेत्प्रमाणापेक्षा सिद्धिः कस्य प्रमित्सा स्यात्' (उपदे० सा० २।९९)। **प्रमातुमिच्छा प्रमित्सा।**

## मिह्
- मिह् (मिह सेचने)।
- 'रजः प्रमेहान्नारीणां मासि मासि विशुध्यति। सर्वं शरीरं दोषाश्च न प्रमेहन्त्यतः स्त्रियः' (माधव० ३३।३६ इत्यत्र मधुकोशव्याख्यानामुद्धृतम्)। **प्रमेहरोगेण न ग्रस्यन्त इत्याह।**

## मी
- मी (मीङ् हिंसायाम्)।
- 'न चाकाले प्रमीयते' (सौन्दर० १।१५)। **न प्रमीयते न प्राणैर्वियुज्यते, न म्रियते।**

## मुच्
- मुच् (मुच्लृ मोक्षणे)।
- 'तस्मादश्वः प्रमुक्तो बन्धनमागच्छति' (तै० ब्रा० ३।८।९।४)। **प्रमुक्तः स्वेच्छासंचाराय मुक्तः। अयमेव मोक्षप्रकर्षः प्रशब्दद्योत्यः।**

## मुह्
- मुह् (मुह वैचित्ये)।
- 'प्रमूढसंज्ञः परमापदं गतः' (रा० २।८५।२१)। **प्रमूढसंज्ञः नष्टसंज्ञः।**

## मृ
- मृ (मृङ् प्राणत्यागे)।
- 'प्रम्रियमाणे वा राजन्यमात्यः कुल्यकुमारमुख्यान् …विक्रामयेत्' (कौ० अ० ५।६।२।२५)। **प्रम्रियमाणे आसन्नमरणे।**

## मृष्
- मृष् (मृष तितिक्षायाम्)।
- 'न तत्ते अग्ने प्र मृषे निवर्तनं यद् दूरे सन्निहाभवः' (ऋ० ३।९।२)।

## यज्
- यज् (यज देवपूजासंगतिकरणदानेषु)।
- 'प्रयाजवदनूयाजं प्रायणीयं कार्यमनूयाजवत्' (तै० सं० ६।१।५।३६)। **प्रारम्भे यष्टव्याः प्रयाजाः, अनु पश्चात् समाप्तौ यष्टव्या अनुयाजाः।**

## यम्
- यम् (यम उपरमे)।
- 'अस्मभ्यं तद्धर्यश्व प्रयन्धि' (तै० सं० १।७।१३)। **प्रयन्धि देहि।**
- 'प्रयम्यमानान् प्रति षू गृभाय' (ऋ० ३।३६।२)। **प्रयम्यमानान् प्रदीयमानान् उपह्रियमाणान् इति सायणः। पूयमानान् इत्यर्थग्रहणे कः प्रतिबन्धः। प्रयतः पूतो भवति।**
- 'प्रयतपरिग्रहद्वितीयः' (रघु० १।९५)। **प्रयतो नियतो नियमवान्, व्रती।**
- 'पुष्पेण प्रयता स्नाता निशि कुन्ती चतुष्पथे' (भा० आदि० १२०।३९)। **प्रयता व्रतवती। पुष्पेण=आर्तवोपलक्षिता।**
- पाणी प्रयन्तारा स्तुवते राध इन्द्र' (ऋ० ४।२१।९)। **प्रयन्तारा प्रयन्तारौ प्रदातारौ। तृन्नन्तमेतत्।**
- 'प्रभूतैधोदके ग्रामे यत्रात्माधीनं प्रयमणं तत्र वासो धर्म्यो ब्राह्मणस्य' (सत्या० श्रौ० २६।४।८१)। **प्रयमणं प्रायत्यं मूत्रपुरीषप्रक्षालनादीनि।**
- 'लोमानि प्रयतिर्मम' (तै० ब्रा० २।६।५।८)। **प्रयतिः शुद्धिः। शुद्धिकराणि सन्त्वित्यर्थः।**

## या
- या (या प्रापणे, प्रापणमिह गतिः)।
- 'यथाकाममप्रयाप्यः (ऐ० ब्रा० ७।२९)। **अप्रयाप्यः=अप्रेष्यः=अनिर्वास्यः।**

## यु
- यु (यु मिश्रणामिश्रणयोः)।
- 'पार्श्वेन वसाहोमं प्रयौति' (तै० सं० ६।३।११।५७)। **होतव्यां वसां प्रयौति आलोडयति। बौधायनश्रौतसूत्रे (४।९) प्येष ग्रन्थः स्थितः।**
- 'यमुना प्रयुवती गच्छतीति वा' (नि० ६।२६।१)। **पुस्तके धृतचरोऽयङ् ग्रन्थः, अर्थो न निर्दिष्टः। स निर्दिश्यते। प्रयुवती संभिश्रयन्ती स्वानि जलानि।**
- 'सर्वाणि ग्राम्याण्यारण्यान्याज्येन प्रयुत्य' (वाराहश्रौ० २।२।४।९)। **प्रयुत्य संमिश्र्य।**
- 'स्वप्नश्च नेदनृतस्य प्रयोता' (ऋ० ७।८६।६)। **पुस्तके न्यस्तपूर्वमपीदमर्थनिर्देशाय पुनर्दीयते। प्रयोता प्रेरयिता। प्रयोक्ता।**

## युच्छ्
- युच्छ् (युच्छ प्रमादे)।
- 'कदाचन प्रयुच्छसि' (तै० सं० १।४।२२)। **कदाचन न युच्छसि न प्रमाद्यसि। प्रशब्दो धात्वर्थस्य निवृत्तिं करोति प्रस्मरणं प्रस्थानं प्रपूरणमित्यत्र यथेति भट्टभास्करः। प्रशब्दो निषेधार्थ इति च सायणः।**
- 'अप्रयुच्छन् पुर एतु प्रजानन्' (तै० ब्रा० २।४।१।६)। **अप्रयुच्छन् अप्रमाद्यन्।**

## युज्
- युज् (युजिर् योगे)।
- 'फाल्गुन्यां पौर्णमास्यां प्रयुङ्क्ते' (शां० ब्रा० ५।१)। **प्रयुङ्क्ते प्रारभते।**
- 'तेभ्यः पूजां प्रयुञ्जीथा ब्राह्मणेभ्यः परन्तप' (भा० अनु० ६०।९)। **प्रयुञ्जीथा आचर, अनुतिष्ठ।**
- 'पूजा प्रयुज्यतामाशु मुनीनां भावितात्मनाम्' (भा० उ० ९४।४४)। **प्रयुज्यतां क्रियतां रच्यतां विधीयताम्।**
- 'कुवलयनयनेऽर्जुनः कफोऽब्धेः सह सितया सुनिराचरीकरोति। प्रियकरमिव कामिनी नवोढा लघुकुचशालिनि वक्षसि प्रयुक्तम्' (वैद्यजीवने ३।२३)। **प्रयुक्तं व्यापारितम्। चरीकरोतीति वाग्भ्रंशः सदृशो वैद्यस्य।**
- 'परप्रयुक्ते न कथं विभावयेत्' (भा० शां० १४०।७०)। **परप्रयुक्ते परेणाभियोगे कृते सतीति नीलकण्ठः।**
- 'स्तुति निन्दाप्रयुक्तमध्यारोपितार्थवचनमधिकार्थवचनम्' (पा० २।१।३३ सूत्रे वृत्तौ)। **प्रयुक्तं प्रवर्तितं कारितम्।**

## लप्
- लप् (लप व्यक्तायां वाचि)।
- 'नाभानेदिष्ठो रपति प्र वेनन्' (ऋ० १०।६१।१८)। **प्ररपति प्रलपति स्तौति।**

## रिच्
- रिच् (रिचिर् विरेचने)।
- 'प्र ते मह्ना रिरिचे रोदस्योः' (ऋ० ६।२४।३)। **प्ररिरिचे अतिरिरिचे।**
- 'आसन्न इव वा ऽयं लोकः। प्ररिक्त इवासावन्यः' (तै० ब्रा० २।३४)। **प्ररिक्तो दूरस्थो विप्रकृष्टः।**

## रुच्
- रुच् (रुच दीप्तावभिप्रीतौ च)।
- 'क्षुधां करोति प्ररुचिं तनोति' (वैद्यजीवने १।३५)। **प्ररुचिः प्रकृष्टा रुचिः।**

## रुह्
- रुह् (रुह बीजजन्मनि)।
- 'यथा प्ररोहन्ति तृणान्ययत्नतः क्षितौ प्रयत्नात्तु भवन्ति शालयः' (सौन्दर० ९।३९)। **प्ररोहन्ति अङ्कुरितानि भवन्ति।**

## लिख्
- लिख् (लिख अक्षरविन्यासे)।
- 'या प्रलिखते तस्यै खलतिः' (तै० सं० २।५।१।७)।
- 'या केशान् प्रलिखति तस्यै खलतिः' (पा० सू० २।३।६२ वृत्तौ)।

## लिप्
- लिप् (लिप उपदेहे)।
- 'भस्मप्रलिप्तदेहाय नकुलाय कपालिने' (स्कन्दपु० के० ८६।४८)। **प्रलिप्तोऽनुलिप्तः।**
- 'स त्रिविधः--प्रलेपः प्रदेह आलेपश्च' (सुश्रुत० सूत्र० १८।३)। **तेषामन्तरम्--प्रलेपः शीतस्तनुरविशोषी विशोषी वा। प्रदेहस्तूष्णः शीतो बहलो ऽबहुरविशोषी च। मध्यमो ऽत्रालेपः।**

## लू
- लू (लू छेदने)।
- 'विशाखदामानि प्रलवांश्च' (सत्या० श्रौ० २४।२।६)। **प्रलवाः स्वयं विशीर्णानि तृणानि।**

## वच्
- वच् (व्यक्तायां वाचि)।
- 'प्र तं विवक्मि वक्म्यो य एषाम्' (ऋ० १।१।६७।७)। **प्रविवक्मि प्रविवच्मि वर्णयामि।**
- 'कस्तमेवं प्रवक्ष्यति' (मात्स्य पु० २४२।३९)। **प्रवचिरिह निन्दायाम्। अन्यत्रात्रार्थे विरलः प्रयोगः।**

## वद्
- वद् (वद व्याक्तायां वाचि)।
- 'बाणान् पञ्च प्रवदति जनः' (हनुमन्नाटके २।१०)। **पञ्चबाणः काम इति जनप्रवाद इत्यर्थः। प्रसृतः प्रथितो वादः प्रवादः।**
- 'पुरा वाचः प्रवदितो र्निर्वपेत्' (तै० सं० २।२।९।५)। **यावद् वयसां विरावस्तावदेवोत्थाय निर्वपेदित्यर्थः।**

## वस्
- वस् (वस निवासे)।
- 'नाचार्यस्यानपाकृत्य प्रवासं प्राज्ञः कुर्वीत' (भा० उ० ४४।१५)। **प्रवास आश्रमान्तरे स्थितिः।**

## वह्
- वह् (वह प्रापणे)।
- 'प्रवहतु हृदये नः प्राणनाथः किशोरः' (कृष्णामृते १३)। **प्रवहतु प्रकर्षेण वर्तताम्।**
- 'तप्तां भूमिमपास्य च प्रवहणं मन्ये क्वचित्संस्थितम्' (मृच्छ० ८।११)। **कर्णीरथः प्रवहणं डयनं च समं त्रयमित्यमरः।**

## वह्ल्
- वह्ल् (वह्ल् परिभाषणहिंसाच्छादनेषु)।
- 'प्रवह्लिकाभिर्देवा असुरान् प्रवह्ल् याथैनानत्यायन्' (ऐ० ब्रा० ६।३३)। **प्रवह्लनं निर्हृदयं सान्त्वं वचनमुच्यत इति षड्गुरुशिष्यः।**

## वी
- वी (गतिव्याप्तिप्रजनकान्त्यसनखादनेषु)।
- 'छन्दोभिरेवास्मै पशून् प्र जनयति …प्रैव तेन वापयति' (तै० सं० ३।४।९।३०)। **प्रवापयति गर्भं ग्राहयति।**
- 'प्रजने वीयतेः' (पा० ६।१।५५)। **पुरोवातो गाः प्रवापयति (वृत्तौ)। उक्तोऽर्थः।**

## वृज्
- वृज् (वृजि वृजी वर्जने)।
- 'न बृहत्या वषट् कुर्यात् पशूनामप्रवर्गाय' (जै० ब्रा० १।१२०)। **प्रवर्गो नाशः।**

## वृत्
- वृत् (वृतु वर्तने)।
- 'उद्यानस्थं वरं द्रष्टुं प्रावर्तत निजात् पुरात्' (कथा० ३५।१३६)। **प्रावर्तत प्रातिष्ठत।**
- 'प्रवृत्तं हि मलं स्निग्धो विरेको निर्हरेत् सुखम्' (अष्टाङ्ग० सूत्र० १८।५५)। **प्रवृत्तमीषत् पतितम्।**
- 'तदेतत्पूर्णमप्रवर्तिं पूर्णामप्रवर्तिनीं श्रियं लभते' (छां० उ० ३।१२।९)। **अप्रवर्ति अचलं स्थिरम्।**

## वृह्
- वृह् (वृहू उद्यमने)।
- 'प्रजापति र्लोकानभ्यतपत्। तेषां तप्यमानानां रसान्प्रावृहत्' (छां० उ० ४।१७।१)। **प्रावृहत् उदहरत्।**
- 'यमेवामुं त्रय्यै विद्यायै तेजो रसं प्रावृहत्' (शां० ब्रा० ६।११)। **उक्तोऽर्थः।**
- 'मर्त्यः प्रवृह्य धर्म्यम्' (कठोप० १।२।१३)। **धर्मसाधनं धर्मसाध्यं वेदं शरीरं प्रवृह्य पृथक् कृत्वा। प्रारब्धावसानसमये परित्यज्येति यावत्।**

## वे
- वे (वेञ् तन्तुसन्ताने)।
- 'अथो दिश्येव दिशं प्र वयति' (तै० सं० ५।७।९।३९)। **प्रवयति प्रोतां करोति। कोणासु दिक्षु अन्यासामनुप्रवेशाद् दिशः प्रोता इत्युच्यन्ते।**

## व्ली
- व्ली (व्ली वरणे)।
- 'प्रजापतिर्यज्ञमसृजत सोऽस्मात्सृष्टः प्राङैत् स प्र यजुर्व्लीनात्' (तै० सं० ६।१।२)। **प्राव्लीनात् आच्छादयत्।**

## शिष्
- शिष् (शिष्लृ विशेषणे)।
- 'ओष्ठ एनयोः साधारणो भवति तं गृहपतिरेव प्रशिंष्यात्' (ऐ० ब्रा० ७।१)। **प्रशिंष्यात् प्रविभज्य दद्यात्।**

## शॄ
- शॄ (शॄञ् हिंसायाम्)।
- 'प्र पर्वाणि जातवेदः शृणीहि' (ऋ० १०।८७।५)। **प्रशृणीहि छिन्द्धि। प्रशब्दः प्रविवेके पार्थक्ये।**

## श्रि
- श्रि (श्रिञ् सेवायाम्)।
- 'अथैनं प्राञ्चं प्रश्रित्य विस्रस्य राजानं ग्रावाणमुपांशुसवनमभि मिमीते' (बौ० श्रौ० ७।५)। **प्रश्रित्य निधाय।**

## श्रु
- श्रु (श्रु श्रवणे)।
- 'प्राश्रावयं शवसा तुर्वशं यदुम्' (ऋ० १०।४९।८)। **प्राश्रावयं प्रश्रुतौ विश्रुतावकार्षम्।**

## श्वस्
- श्वस् (श्वस प्राणने)।
- 'ये के चास्मच्छ्रेयांसो ब्राह्मणाः, तेषां त्वयाऽऽसनेन प्रश्वसितव्यम्' (तै० उ० १।११।३)। **आसनदानेन विनयेन वर्तितव्यमिति गोपालानन्दस्वामी। प्रश्वसनं प्रश्वासः श्रमापनयः। आसनदानेन तेषां श्रमोऽपनेतव्य इति तु शङ्करः।**

## सञ्ज्
- सञ्ज् (षञ्ज सङ्गे)।
- 'तत्पक्षस्थोपि यो न प्रसजति यजने' (विश्व० च० २९।३६६)। **प्रसजति व्याप्रियते।**
- 'हितं च पथ्यं च नयप्रसक्तं …वाक्यम्' (रा० ४।३०।१९)। **नयप्रसक्तं नीतियुक्तम्।**
- 'प्रसज्य रामेण च वैरमुत्तमम्' (रा० ३।५४।३०)। **प्रसज्य बद्ध्वा समुत्पाद्य।**
- 'यत्र द्वौ प्रसङ्गावन्यार्थावेकंस्मिन्युगपत् प्राप्नुतः' (पा० १।४।२ सूत्रे वृत्तौ)। **प्रसज्येते विधीयेते इति प्रसङ्गौ विधी इति न्यासः।**
- 'सप्रासङ्गं च शकटं सधान्यं वस्त्रसंयुतम्' (भा० अनु० ६४।१९)। **प्रासङ्गो धान्यादिपिधानयोग्यं चतुरस्रम् इति नीलकण्ठः।**
- 'प्रासङ्ग इत्यत्र उपसर्गस्य घञ्यमनुष्ये बहुलम्' (पा० ६।३।१२२) **इत्यनेनोपसर्गस्य दीर्घः।**

## सह्
- सह् (षह मर्षणे)।
- 'विषादो यं प्रसहते विक्रमे समुपस्थिते' (रा० ४।६४।१०)। **प्रसहतेऽभिभवति। यो विषादं प्रसहत इति पाठान्तरम्। तन्नादेयमनिष्टार्थगतेः।**
- 'काककङ्ककुररचाषभासशशघात्युलूकचिल्लिश्येनगृध्रप्रभृतयः प्रसहाः' (सुश्रुत० सू० ४६।७२)। **प्रसह्य भक्षयन्तीति प्रसहाः।**

## सि
- सि (षिञ् बन्धने)।
- 'कण्ठं तस्य प्रसिनु रभसाद् बाहुपाशद्वयेन' (सा० द० ७।१८ व्याख्यायां समचरणतर्कवागीशकृतायामुद्धृतः श्लोकांशः)। **प्रसिनु प्रसिनीहि बधान।**
- ' त्रिर्यातुधानः प्रसितिं त एतु' (ऋ० १०।८७।११)। **प्रसितिर्बन्धनम्।**
- 'कृणुष्व पाजः प्रसितिं न पृथ्वीम्' (शां० ब्रा० ८।४)। **प्रसितिः पाश्या मृगबन्धनहेतुभूता। पाजस्तेजः।**
- 'प्रसितोत्सुकाभ्यां तृतीया च' (पा० २।३।४४)। **प्रसितः=प्रसक्तः=यस्तत्र नित्यमेवावबद्ध इति वृत्ति:।**

## सिच्
- सिच् (षिच क्षरणे)।
- 'क्षतोरस्कः प्रसेकी' (सुश्रुत० १।४६।४९५)। **प्रसेकी लालास्रावी।**

## सिध्
- सिध् (षिध संराद्धौ, षिध गत्याम्)।
- 'न प्रसिध्यन्ति कर्माणि क्रियतामविचारणात्' (हरि० २।५१।२१)। **प्रसिध्यन्ति सिध्यन्ति। अनर्थकः प्रशब्दः। क्रियतां कुर्वताम्।**
- 'ताभ्यां युक्त्वा प्रासेधत् न उदजयत्' (पञ्च० ब्रा० १४।३।१३)। **प्रासेधत् प्रागच्छत् प्रातिष्ठत।**
- 'एतौ मे गावौ प्रमरस्य युक्तौ मो षु प्र सेधीर्मुहुरिन्ममन्धि' (ऋ० १०।२७।२०)। **मा प्रसेधीः=मा स्म अपाजः, माऽपगमय।**
- 'धनुष्कोणानिषुणा व्रात्याः प्रसेधमाना यन्ति (लाट्या० श्रौ० ८।६।८)।

## सु
- सु (षुञ् अभिषवे)।
- 'तस्मात्तव सुतं प्रसुतमासुतं कुले दृश्यते' (छां० उ० ५।१२।१)। **एकाहः अहीनः सत्रम् इति विभागः कर्मणाम्। तेषु प्रवर्तमानं सोमाभिषवणं क्रमात् सुतादिशब्दैरभिधीयते।**

## सू
- सू (षू प्रेरणे)।
- 'अर्षन्त्वापस्त्वयेह प्रसूताः' (ऋ० ३।३०।९)। **प्रसूताः प्रेरिताः।**

## सू
- सू (षू प्राणिप्रसवे, षूङ् प्राणिगर्भविमोचने)।
- 'बृहस्पतिप्रसूतो यजमानः' (तै० सं० १।६।१।१)। **प्रसूतोऽभ्यनुज्ञातः। षु प्रसवैश्वर्ययोरित्यत्र धात्वर्थनिर्देशे प्रसवो ऽभ्यनुज्ञानमाहेति विवरीतारः।**
- 'इदमहं बृहस्पतेः सदसि सीदामि प्रसूतो देवेन सवित्रा' (का० श्रौ० २।२।१)। **उक्तोर्थः।**
- 'प्रवात्सु घोरेष्वपि मारुतेषु न ह्यप्रसूतास्तरवश्चलन्ति' (सौन्दर० १६।१०)। **अप्रसूता अजाता अनुद्भूताः।**
- 'संस्कृतं प्रसवं याति' (भा० वन० ३।८२)। **संस्कृतं पक्वमन्नं वर्धत इत्यर्थः।**

## सृ
- सृ (सृ गतौ)।
- 'प्रसृतश्च गजः श्रीमानौपवाह्यः प्रतीक्षते' (रा० २।१५।११)। **प्रसृतः=स्रवन्मदः।**
- 'आश्चर्यं भोः प्रसारणं कृतं गणिकाया नानापक्षिसमूहै' (मृच्छ० ४)। **इतस्ततः प्रसृता दृश्यन्ते पक्षिसमूहा इत्यर्थः।**
- 'सर्वतो वनाजीवः प्रसारः' (कौ० अ० १०।२।५)। **प्रसारो नाम सर्वतः स्थितेभ्यो वनेभ्य आजीवोपकरणसङ्ग्रहणम्।**

## सृज्
- सृज् (सृज विसर्गे)।
- 'प्रान्तर्ऋषयः स्थाविरीरसृक्षत' (ऋ० ९।८६।४)। **अन्तः पात्रमध्ये प्रासृक्षत प्रसृजन्ति क्षिपन्ति।**
- 'ग्राम्यान्पशून् आलभन्ते प्रारण्यान् सृजन्ति' (पञ्च० ब्रा० २१।४।१३)। **प्रसृजन्ति उत्सृजन्ति।**
- 'नेद्रक्षसां भागेन दैवं भागं प्रसृजानि' (शां० ब्रा० १०।४)। **रक्षोभागात् परेण स्थापयामि।**
- 'मुखे प्रस्रक्ष्यमाणो नाम प्र ब्रुवीत' (आश्व० गृ० ३।१०।१)। **समावर्तनकाले विस्रक्ष्यमाण इत्यर्थः।**
- 'त्वत्प्रसृष्टं माऽभिवदेत्प्रतीतः।' (कठोप० १।१।१०)। **त्वत्प्रसृष्टं त्वया विसृष्टम्।**
- 'यथापुरस्ताद् भविता प्रतीत औद्दालकिरारुणिर्मत्प्रसृष्टः' (कठोप० १।१।११)। **मत्प्रसृष्टः=मया प्रेरितः।**
- 'अन्येषां च प्रसृष्टस्त्रीकाणाम्' (कौ० अ० ३।४।२२)। **प्रसृष्टा दत्तकामचारानुज्ञाः।**
- 'प्रसृष्टा अनुमन्त्रयेत' (अर्ध्या अपः)। (आश्व० गृ० ४।७।१३)। **प्रसृष्टा निनीताः।**

## स्कन्द्
- स्कन्द् (स्कन्दिर् गतिशोषणयोः)।
- 'प्राणं वा एते स्कन्दन्ति ये दिवा रत्या संयुज्यन्ते' (प्रश्नोप० १।१३)। **प्रस्कन्दन्ति विकिरन्ति।**
- 'स्नेहप्रस्कन्नमनसा मयैतत् समुदीरितम्' (रा० ५।३८।७)। **प्रस्कन्नं शिथिलमिति भूषणकारः।**

## स्तु
- स्तु (ष्टुञ् स्तुतौ)।
- 'जग्मुस्तत्र ततो देवीं विष्णुमायां प्रतुष्टुवुः' (दुर्गा० ५।७)। **प्रतुष्टुवुः स्तोतुमारेभिरे। प्रशब्द आदिकर्मणि। अनर्थको वा।**
- 'गत्वा ननाम तं कृष्णं प्रतुष्टाव यथागमम्' (ब्रह्मवै० पु० ४।१५।९१)। **उक्तोऽर्थः।**
- 'कथयितुं प्रास्तावीत्' (हर्ष०)। **प्रास्तावीत् प्रारब्ध।**
- 'बृहस्पतिरभिकनिक्रदद् गा उत प्रास्तौत्' (तै० सं० ३।४।११।४३)। **मेघसन्निधानादिना वृष्ट्या ऽभिमुख्यवतीः कृतवानित्यर्थ इति भट्टभास्करः।**
- 'दृष्ट्वा माद्यति मोदते ऽभिरमते प्रस्तौति विद्वानपि' (प्र० च० ४।८)। **प्रस्तौति पुनः पुनस्तदेवारभते।**
- '(भूतेश्वरम्) द्वैतध्वान्तमपास्य यान्ति कृतिनः प्रस्तौमि तं पूरुषम्' (प्र० च० ६।१४)। **प्रस्तौमि तात्पर्येण प्रतिपादयामि।**
- 'यथेप्सितं प्रस्तुत कर्म धर्म्यम्' (भट्टि० २।२८)। **प्रस्तुत प्रारभध्वम्। पुस्तके त्वन्यथा गृहीतमन्यथा च व्याख्यातम्। तच्छोध्यम्।**
- 'तत्रोपमन्त्रितस्तेन प्रस्तुतो भोक्तुम्' (बृ० क० म० वेताल १।१७०)। **प्रस्तुतः प्रारब्धः। प्रवृत्तः।**
- 'गन्तुं किं युज्यते पुत्रि प्रस्तावे ऽत्र भयावहे' (बृ० क० को० ६७।२५)। **प्रस्तावो ऽवसरः।**

## स्था
- स्था (ष्ठा गतिनिवृत्तौ)।
- 'प्र सोता जीरो अध्वरेष्वस्थात्' (ऋ० ७।९२।२)। **प्रास्थात् प्रातिष्ठिपत्। पुरस्तादुत्तरवेदिं प्रापितवानिति सायणः।**
- 'अग्नीषोमा हविषः प्रस्थितस्य वीतम्' (तै० सं० २।३।१४।२)। **प्रस्थितस्य उपस्थितस्य प्रारब्धस्य वा।**
- 'कोदण्डो गिरिराज एष भुजगप्रष्ठस्तदीयो गुणः' (त्रिपुर० १।७ )। **प्रष्ठोऽग्रगामी।**
- 'प्रष्ठो ऽग्रगामिनि' (पा० ८।३।९२ इत्यत्र निपातितम्)।

## स्ना
- स्ना (ष्णा शौचे)।
- 'यो वा अप्लवः समुद्रं प्रस्नाति न स तत उदेति' (पञ्च० ब्रा० ४।५।१७)। **प्रस्नाति अवगाहते प्रविशति।**
- 'मा नो देवानां विशः प्रस्नातीरिवोस्राः कृशं न हासुरध्नियाः' (तै० सं० २।६।११।२)। **प्रस्नातीः त्रस्नुवतीः प्रस्नुताः।**
- 'करस्नौ बाहू कर्मणां प्रस्नातारौ' (नि० ६।१७।१)। **प्रस्नातारौ निर्वर्तयिताराविति दुर्गः।**

## स्नु
- स्नु (ष्णु प्रस्रवणे)।
- 'प्रास्मा इमे लोकाः स्नुवन्ति' (तै० सं० २।१।४।८)। **सस्नेहं वसूनि दुहन्तीत्यर्थः।**

## हा
- हा (ओहाक् त्यागे)।
- 'नीडं शकुन्ता इव जातपक्षाश्छन्दांस्येनं प्रजहत्यन्तकाले' (भा० उ० ४३।५)। **प्रजहति विजहति। प्रशब्दः प्रकर्षे।**
- 'आयुर्मा प्रहासीत्' (तै० ब्रा० १।२।१।२७)। **मा प्रहासीत् मा त्याक्षीत्।**

## हि
- हि (हि गतौ वृद्धौ च)।
- 'प्रहितोऽश्वोऽश्वतर उपतिष्ठति' (जै० ब्रा० १।३८)। **प्रहितः प्राजितः।**
- 'इयमद्य निशा पूर्वा सौमित्रे प्रहिता वनम्। वनवासस्य…' (रा० २।४६।२)॥ **प्रहिता गतप्रायेति गोविन्दराजः। एवं वनमित्यनन्वयं तिष्ठति। वनं प्रहिता वने प्राप्तेति रामानुजीयं व्याख्यानम्। एवमपि वनमिति द्वितीया नोपपत्तिमती भवति। अहं तु मन्ये वनं प्रहिता वयम् इति मध्येवाक्यमवान्तरवाक्यं प्रक्षिप्तम् इति।**
- 'इत ऊती वो अजरं प्रहेतारमप्रहितम्। आशुं जेतारं हेतारं रथीतमम्…' (अथर्व० २०।१०५।३)॥ **प्रहेतारम् प्रेरयितारम्। अप्रहितम् अन्येनाप्रेरितम्।**

## हु
- हु (हु दानादनयोः, प्रीणन इत्येके)।
- 'प्रहुतो भौतिको बलिः' (मनु० ३।७४)। **प्रहुत इति भूतबलेः संज्ञान्तरं मुन्यन्तरकृतम्।**

## हृ
- हृ (हृञ् हरणे)।
- 'तस्मादक्षणया पशवोऽङ्गानि प्रहरन्ति' (तै० सं० ५।२।७।४०)। **प्रहरन्ति गमनादिषु क्षिपन्ति। (शयनादिषु चोपसंहरन्ति)।**
- 'ततः शिलां च महतीं प्रगृह्य दनुजः किल। भ्रामयित्वा दशगुणं प्राहरत् केशवोरसि' (हरि० ३।१२३।१०-११)॥ **प्राहरत् प्रास्यत्, प्राक्षिपत्।**
- 'पादाविव प्रहरन् अन्यमन्यं कृणोति पूर्वमपरं शचीभिः' (ऋ० ६।४७।१५)। **प्रहरन् प्रक्षिपन्।**
- 'स्वतन्त्रेण त्वया शम्भो सर्वगर्वप्रहारिणा' (शिव पु० २।४।१५।७०)। **प्रहारिणा=हारिणा। अस्थाने प्रः।**
- 'ताविन्द्रो नाशकदभि वज्रं प्रहर्तुम्' (शां० ब्रा० ३।६)। **प्रहर्तुं प्रासितुम्।**

## ह्वे
- ह्वे (ह्वेञ् स्पर्धायां शब्दे च)।
- 'प्रति त्यं चारुमध्वरं गोपीथाय प्र हूयसे' (ऋ० १।१९।१)। **प्रहूयसे आकार्यसे, निमन्त्र्यसे।**
- 'तिष्ठन्नासीनः प्रह्वो वा नियमो यत्र नेदृशः। तदासीनेन कर्त्तव्यं न प्रह्वेन न तिष्ठता' (गो० स्मृ० १।१०)॥ **पुस्तके प्रथमार्धस्य न्यासः। उत्तरार्धन्यासाय कृत्स्नः श्लोक आवर्त्यते विवक्षितार्थस्य कार्त्स्न्याय।**
