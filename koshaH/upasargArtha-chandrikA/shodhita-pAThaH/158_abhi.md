+++
title="१५८ अभि"

+++

## अज्
- अज् (अज गतिक्षेपणयोः)।
- 'यत् सम्यञ्चा मिथुनावभ्यजाव' (ऋ० १।१७९।३)। **अभ्यजाव संगच्छावहै, सङ्गतौ संयुतौ संयुक्तौ सम्पृक्तौ स्याव।**

## अञ्ज्
- अञ्ज् (अञ्जू व्यक्तिम्रक्षणकान्तिगतिषु)।
- 'अञ्जते व्यञ्जते समञ्जते क्रतुं रिहन्ति मधुना भ्यञ्जते' (अथर्व० १८।३।१८)। **अभ्यञ्जते नवनीतेन माधुर्योपेतेनाभ्यक्तशरीरं कुर्वन्तीत्यर्थः।**
- 'नवनीतेनाभ्यञ्जन्ति।' (ऐ० ब्रा० १।३)। **अभ्यञ्जन्ति म्रक्षयन्ति, अनुलिम्पन्ति।**
- 'अञ्जानो अजरैरभि' (ऋ० २।८।४)। **उक्तोऽर्थः।**
- 'भारस्योद्वहनार्थं च रथाक्षोऽभ्यज्यते यथा' (सौन्दर० १४।१२)। **अभ्यज्यते उपस्निह्यते।**
- 'अक्तोऽभ्यक्तो वेष्टित्युपवेष्टिती' (आप० ध० १।८।२)। **अक्तोऽञ्जनेनाक्ष्णोरभ्यक्तस्तैलेन। वेष्टिती वेष्टितशिराः। कटिप्रदेशो द्वितीयेन वाससा वेष्टितो यस्य स उपवेष्टिती।**

## अत्
- अत् (अत सातत्यगमने)।
- 'अतिथिरभ्यतितो गृहान्भवति' (नि० ४।५।१)। **अभ्यतितः पर्यटितः, अभ्यागतः।**

## अम्
- अम् (अम गत्यादिषु, अम रोगे)।
- 'अग्ने त्वमस्मद् युयोध्यमीवा अनग्मित्रा अभ्यमन्त कृष्टीः' (ऋ० १।१८९।३)। **अभ्यमन्ति रुजन्ति उपतापयन्ति, उपपीडयन्ति, आक्रामन्तीति वा।**
- 'किं शूरपत्नि नस्त्वमभ्यमीषि वृषाकपिम्' (ऋ० १०।८६।८)। **अभ्यमीषि विप्रकरोषि, कदर्थयसि वेगेनाभियासीति वा।**

## अर्च
- अर्च (अर्च पूजायाम्)।
- 'इम उ त्वा पुरुशाक प्रयज्यो जरितारो अभ्यर्चन्त्यर्कैः' (ऋ० ६।२१।१०)। **अभ्यर्चन्ति पूजयन्ति। अभिर्नार्थेन्तरं करोति।**

## अर्ह्
- अर्ह् (अर्ह पूजायाम्)।
- 'परशुरामो माल्यवन्तमभ्यर्हयति' (महावीर० २)। **अर्हयतीत्येवार्थः। नार्थोऽभिना।**
- 'अभ्यर्हितं पूर्वं निपतति' (वा०)।

## अव्
- अव् (अव रक्षणादिषु)।
- 'सोमो मीढ्वाँ अभि नो ज्योतिषावीत्' (ऋ० ९।९७।३९)। **अभ्यावीत् अतीतृपत्, प्रत्यग्रानकरोत्, प्रत्याश्वस्तानचारीत्।**

## अश्
- अश् (अश व्याप्तौ)।
- 'विश्वा इत् स्पृधो अभ्यश्नवाव' (ऋ० १।१७९।३)। **अभिभवेवेत्यर्थः।**
- 'तदस्य प्रियमभि पाथो अश्याम्' (ऋ० १।१५४।५)। **अभ्यश्याम् प्राप्नुयाम्)।**
- 'अभ्याशो ह यदस्मै स कामः समृध्येत् यत्कामः स्तुवीत' (छां० उ० १।३।१२)। **अभ्याश आशा।**

## अस्
- अस् (अस भुवि)।
- 'विश्वा जातान्यभ्यस्मि मह्ना' (ऋ० ८।१००।१४)। **अभ्यस्मि=अभिभवामि।**
- 'कृष्टीर्यो विश्वा अभ्यस्त्येक इत्' (ऋ० ८।२४।१९)। **अभ्यस्ति अभिभवति।**
- 'ते हि यज्ञेषु यज्ञियास ऊमाः सधस्थं विश्वे अभि सन्ति देवाः' (ऋ० ७।३९।४)। **अभिभवन्तीति स्कन्दः। अभितिष्ठन्तीति दुर्गः।**
- 'त्वया वीरेण वीरवोऽभि ष्याम पृतन्यतः' (ऋ० ९।३५।३)।
- 'इन्द्रेण मन्युना वयमभि ष्याम पृतन्यतः' (अथर्व० ७।९७।१)। **उक्तोऽर्थः।**
- 'यदत्र ममाभिष्यात्' (पा० १।४।९१ सूत्रवृत्तौ)। **यदत्र माम्प्रति स्यात्, योत्र मे भागः स्यादित्यर्थः।**
- 'लक्षणाद्यर्थविरहात्कर्मप्रवचनीयत्वाप्राप्तेरुपसर्गत्वावस्थितेरुपसर्गप्रादुर्भ्यामस्तिर्यच्परः' (पा० ८।३।८७) **इति षत्वम्।**
- 'पृणन्नापिरपृणन्तमभि ष्यात्' (ऋ० १०।११७।७)। **अतिशयीत, विशेषयेत्, अतिक्रामेत्।**
- 'अभ्यहं विश्वाः पृतना यथासानि' (अथर्व० ६।९७।१)। **अभ्यसानि=अभिभवानि।**
- 'अपो येन सुक्षितये तरेमाऽध स्वमोको अभि वः स्याम' (ऋ० ७।५६।२४)। **अभिष्याम प्राप्नुयामेत्यर्थः।**

## अस्
- अस् (असु क्षेपे)।
- 'धन्यो वन्यमतङ्गजः परिचयप्रागल्भ्यमभ्यस्यति' (मालती० ९।३२)। **अभ्यस्यति शीलयति।**
- 'इयन्ति वर्षाणि तया सहोग्रमभ्यस्यतीव व्रतमासिधारम्' (रघु० १३।६७)। **शीलयति, आसेवते।**
- 'शरभृष्टीरादीप्ताः प्रतिदिशमभ्यस्यति' (कौ० सू० ३३।१३-१४)। **अभ्यस्यति अभितः प्रक्षिपति।**
- 'नान्यो राजानमभ्यस्येदराजन्यः कथं चन' (भा० शां० ९६।७)। **अभिमुखं शस्त्रं क्षिपेदित्यर्थः।**
- 'वेदमेव सदाऽभ्यस्येत्' (मनु० २।१६६)। **वेदाध्यायं शीलयेत्, स्वाध्यायमधीयीतेत्यर्थः।**
- 'मृगकुलं रोमन्थमभ्यस्यतु' (शा० २।६)। **कामं रोमन्थं वर्तयत्वित्यर्थः।**
- 'काममभ्यस वा मा वा, न त्वां योत्स्ये कथंचन' (भा० भीष्म० १०८।४३)। **प्रक्षिपेत्यर्थः। शरानिति शेषः।**
- 'शीघ्रमभ्यस्यतो बाणान् सन्दधानस्य चानिशम्। नान्तरं ददृशे किञ्चित्कौन्तेयस्य यशस्विनः' (भा० आदि० १३८।४१)॥ **उक्तोऽर्थः।**
- 'अभ्यस्यमाने शक्त्यस्त्रे' (भा० शल्य० ४६।७०)। **प्रास्यमान इत्यर्थः। इहोदाहृतिष्वभिः क्वचिदाभिमुख्ये वर्तते क्वचिदाभीक्ष्ण्ये इति यथायोगमूह्यम्।**
- 'कुकर्मजामिवाभ्यस्यन्भविष्यन्तीमधोगतिम्' (कथा० २४।९४)। **अभ्यस्यन्भूयो भूयः संस्मरन्।**
- 'अभ्यसन् सिद्धिकार्यं हि विष्णुं दृष्ट्वा हि तस्थिवान्' (हरि० १।२९।१३)। **जपन् विष्णुं ध्यायन्वेति नीलकण्ठः।**
- 'अदान् मृदुमार्दवमुक्तियुक्त्या युक्तं तदीया जनतासु जिह्वा। लोला स्वयं स्थैर्यगुणं तु सभ्यानभ्यासयन्ती कुतुकाय किं नः' (जै० कु० १।४३)॥ **अभ्यासयन्ती असकृद् ग्राहयन्ती।**
- 'बहुभिस्तेन चाभ्यस्तस्तं विव्याध ततोधिकैः' (भा० द्रोण० १४।२६) **अभ्यस्तो विद्धः।**
- 'अभ्यस्तो बहुभिर्बाणैः' (भा० द्रोण० १४७।२०)। **असकृन्निहत इत्यर्थः।**
- 'त्वयाऽभ्यस्तः पुनः पुनः' (भा० द्रोण० १५१।२०)। **अभ्यस्त आवर्तितः, गुणितः। कोप इति शेषः।**
- 'अयुतं नियुतं प्रयुतं तत्तदभ्यस्तम्' (नि० ३।१०।१)। **उक्तोऽर्थः।**
- 'अनभ्यस्तरथचर्या वयम्' (उत्तर० ५)। **अनभ्यस्ताऽशीलिता।**
- 'सहस्रकृत्वस्त्वभ्यस्य बहिरेतत् त्रिकं द्विजः' (मनु० २।७९)। **सहस्रावृत्तिं जपित्वा, सहस्रवारमावर्त्येत्यर्थः।**
- 'सकृदेवानतं शेकू रथमभ्यसितुं परे' (भा० वि० ५५।२०)। **अभ्यसितुं परिचेतुं वेदितुम्।**
- 'स्वाध्यायाभ्यसनं चैव वाङ्मयं तप उच्यते' (गीता० १७।१५)। **अभ्यसनमभ्यास आवृत्तिः पुनः पुनः करणम्।**
- 'विद्यामभ्यसनेनेव प्रसादयितुमर्हसि' (रघु० १।८८)।
- 'वेदाभ्यासजडः कथं नु…। निर्मातुं प्रभवेन्मनोहरमिदं रूपं पुराणो मुनिः' (विक्रम० १।८)॥ **उक्तोऽर्थः।**
- 'एतेन सर्वे व्याख्याता व्याख्याता' (ब्र० सू० १।४।२८)। **इति पदाभ्यासोऽध्यायपरिसमाप्तिं द्योतयतीति तत्र शङ्करः।**
- 'तद्यथाभ्यासमभिधीयताम्' (उत्तर० १)। **यथाभ्यासं यथाशीलम्। वेदस्वीकरणं पूर्वं विचारोऽभ्यसनं जप:। तद्दानं चैव शिष्येभ्यो वेदाभ्यासो हि पञ्चधा॥**

## आप्
- आप् (आप्लृ व्याप्तौ)।
- 'स त्वां कुरुकुलश्रेष्ठ किंचिदर्थमभीप्सति' (भा० आश्रम० ११।४)। **किञ्चित्कार्यं कर्तुमभितः प्राप्तुमिच्छतीत्यर्थः।**

## इ
- इ (इण् गतौ)।
- '…तत्र चाभ्यागात् कोप्यपूर्वो द्विजः पुरि' (कथा० ३३।१३३)। **अभ्यागात् आगन्तुक इत्यागात्।**
- 'सूर्यो देवीमुषसं रोचमानां मर्यो न योषामभ्येति पश्चात्' (ऋ० १।११५।२)। **अभ्येति=अव्यवहितमन्वग् गच्छति। निरन्तरमनुसरति।**
- 'वृषेव पत्नीरभ्येति रोरुवत्' (ऋ० १।१४०।६)। **अभ्येति वेगेनोपधावति।**
- 'रेक्णस्वत्यभि या वाममेति' (ऋ० १०।६३।१६)।
- 'अपान्यदेत्यभ्यन्यदेति' (ऋ० १।१२३।७)। **अभ्येति अभिवर्तते, उपैति।**
- 'तामौक्ष्णैश्चर्मभिः पश्चात्प्राञ्चो विभजमाना अभीयुः' (श० ब्रा० १।२।५।२)।
- 'प्रेह्य भीहि धृष्णुहि न ते वज्रो नि यंसते' (ऋ० १।८०।३)। **अभीहि संनिधेहि उपेहि।**
- 'अभीहि मन्यो तवसस्तवीयान्' (अथर्व० ४।३२।३)। **अभिमुखं गच्छेत्याह।**
- 'अस्मानत्तुमभ्येति परिग्लानो बुभुक्षया' (भट्टि० ७।८४)। **उपसर्पति, उपैति, उपक्रामतीत्यनर्थान्तरम्।**
- 'यो अन्येद्युरुभयद्युरभ्येति' (अथर्व० १।२५।४)। **अभ्येति=आयाति।**
- 'रामोऽभ्येति पुरीं लङ्कामस्माकमुपरोधकः' (रा० ६।६।१६)। **लङ्कामुपरोत्स्यामीत्यभिवर्तत इत्याह।**
- 'प्राज्ञस्य मूर्खस्य च कार्ययोगे समत्वमभ्येति तनुर्न बुद्धिः' (अवि० ५।५)। **अभ्येति प्राप्नोति।**
- 'देहो वा जीवतोऽभ्येति जीवो वाभ्येति देहतः' (भा० शां० २८।५१)। **अभ्येति=उत्पद्यते, जायते, आविर्भवति।**
- 'वनं पदाभ्यैः केन हेतुना' (भट्टि० ५।६७)। **अभ्यैः=अभ्यागाः। उपायाः। लङि रूपम्।**
- 'शुनं कीनाशा अभि यन्तु वाहैः' (ऋ० ४।५७।८)। **सीरमादाय क्षेत्राण्यभिलक्ष्य यन्तु बलीवर्दैर्हालिका इत्यर्थः।**
- 'देहान् यथेष्टमभ्येति हित्वेमां मानुषीं तनुम्' (भा० आश्व० १९।३१)। **अभ्येति सङ्क्रामति, प्राप्नोति।**
- 'सतीव योषित्प्रकृतिः सुनिश्चला पुमांसमभ्येति भवान्तरेष्वपि' (शिशु० १।७२)। **उक्तोऽर्थः।**
- 'पावके विनिवृत्ते तु नीलो राजाऽभ्यगात् तदा' (भा० सभा० २१।५८)। **अभ्यगात् उपागमत्। प्राविक्षदित्यर्थः।**
- 'गन्धर्वराजोऽप्सरसमभ्यगादुर्वशीं वराम्' (भा० वन० ४५।४)। **उपासर्पदित्यर्थः।**
- 'स हाहं यशसां यशः श्वेतं…लिन्दु माऽभिगाम्' (छां० उ० ८।१४।१)। **लिन्दु स्त्रीव्यञ्जनं गर्भवासं मा प्रापम्, तत्र मा प्रविक्षमित्याह।**
- 'स ब्रह्म परमभ्येति वायुभूतः खमूर्तिमान्' (मनु० २।८२)। **अभ्येति आभिमुख्येन गच्छति।**
- 'मारुतं पुरुहूतं च गुरुं पावकमेव च। चतुरो व्रतिनोऽभ्येति ब्राह्मं तेजोऽवकीर्णिनः' (मनु० ११।१२१)॥ **अभ्येति सङ्क्रामति।**
- 'नाविविदिषुमभ्येति सम्पत्' (भट्टि० ७।९९)। **उपैतीत्यर्थः।**
- 'पूर्वं त्वामुपयास्यामि ततो भ्येष्यामि तं पतिम्' (कथा० ८४।२५)। **निगदव्याख्यातम्।**
- 'रयादभीयाय परान् रुषा वृत्र इवामरान्' (शि० भा० १३।११८)। **अभीयाय=अभिदुद्राव, प्रार्थयाञ्चके।**
- 'तामृश्यो भूत्वा रोहितं भूतामभ्यैत्' (ऐ० ब्रा० ३।३३)। **अभिगतवान्, मिथुनधर्मं प्राप्तवान्। रोहितं भूताम्। भू प्राप्तौ। लोहितं लोहितत्वं प्राप्ताम्। ऋतुमतीं जातामित्यर्थः।**
- 'यशसा वा एषोऽभ्येति य आर्त्विज्येन' (ऐ० ब्रा० ६।३४)। **युक्तो भवतीत्यर्थः। अष्टमेब्दे चतुर्वेदी द्वादशे सर्वशास्त्रवित्। षोडशे कृतवान्भाष्यं द्वाविंशे मुनिरभ्यगात्॥ शङ्करोद्देश्यकोक्तिः। अभ्यगात् समाधिस्थोऽभूदित्यर्थः। प्राणान्मुमोचेत्युक्तं भवति।**
- 'सप्त मर्यादाः कवयस्ततक्षुस्तासामेकामिदभ्यंहुरोगात्' (ऋ० १०।५।६)। **अभिगात् अभिगच्छति अतिक्रामति।**
- 'विश्वा अभीती रपसो युयोधि' (ऋ० २।३३।३)। **अभीतयो भियानानि, आक्रमणानि।**
- 'याः सेना अभीत्वरीः' (वा० सं० ११।७७)। **अभीत्वरीः=अभियायिन्यः।**

## इष्
- इष् (इष इच्छायाम्)।
- 'निधिं निधिपा अभ्येनमिच्छात्' (अथर्व० १२।३।४२)। **निधिं वरयेत्, वनुयात्, याचेत, कामयेत।**

## इष्
- इष् (इष आभीक्ष्ण्ये)।
- 'सरस्वती त्वा मघवन्नभीष्णात्' (तै० ब्रा० १।४।२।१)। **भिषज्यत्वित्यर्थः। अडभावश्छान्दसः।**

## ईक्ष्
- ईक्ष् (ईक्ष दर्शने)।
- 'सोग्निमेवा भीक्षमाणो व्रतमुपैति' (श० ब्रा० १।१।१।२)। **अग्नौ दृशं पातयन्नित्यर्थः।**

## उक्ष्
- उक्ष् (उक्ष सेचने)।
- 'यदिष्ट-रूपरसगन्धस्पर्शं प्रोक्षितमभ्युक्षित च तच्छुचि।' **सामान्येन जलेन धौतमभ्युक्षितमिति श्रौतपदार्थनिर्णयः।**
- 'प्रोक्षिताऽभ्युक्षिताः सौम्याः' (भा० अनु० ९८।३४)। **प्रोक्षणाभ्युक्षणावोक्षणानीत्थं विविञ्चन्ति कोविदाः--उत्तानेनैव हस्तेन प्रोक्षणं परिकीर्तितम्। न्यञ्चताभ्युक्षणं प्रोक्तं तिरश्चावोक्षणं स्मृतम्॥**
- 'संचारमभ्युक्ष्य' (का० श्रौ० ३।४।१)। **अभ्युक्ष्य=अभिषिच्य=अभिवृष्य।**
- 'शिरसि शकुन्तलामभ्युक्ष्य' (शा० ४)।

## उच्
- उच् (उच समवाये)।
- 'अभि वा एष एतानुच्यति येषां पूर्वापरा अन्वञ्चः प्रमीयन्ते' (तै० सं० २।२।२।५)। **अभ्युच्यति आभिमुख्येन समवैति। एषोग्निस्तान्रुचिविषयं करोति सोत्सुकं मार्गतीति संस्कृतशार्मण्यकोषः।**

## उन्द्
- उन्द् (उन्दी क्लेदने)।
- 'तस्मादसाविमां वृष्ट्याभ्युनत्ति' (ऐ० ब्रा० २।१)। **क्लेदयति आर्द्री करोतीत्यर्थः।**

## ऊर्णु
- ऊर्णु (ऊर्णुञ् आच्छादने)।
- 'अभ्यूर्णोति यन्नग्नं भिषक्ति विश्वं यत् तुरम्' (ऋ० ८।७९।२)। **अभ्यूर्णोति अभित आच्छादयति। प्रावृणोति।**
- 'माता पुत्रं यथा सिचाभ्येनं भूम ऊर्णुहि' (अथर्व० १८।२।५०)।
- 'जायापतिमिव वाससाभ्येनं भूम ऊर्णुहि' (अथर्व० १८।२।५१)। **उक्तोऽर्थः।**

## ऊह्
- ऊह् (ऊह वितर्के)।
- 'तस्माद्यदेव किञ्चानूचानोऽभ्यूहत्यार्षं तद् भवति' (नि० १३।१२)। **अभ्यूहति तर्कयति मीमांसित्वा विजानाति।**
- 'अथाङ्गारैरभ्यूहति' (कपालानि) (श० ब्रा० १।२।१।१३)। आच्छादयति, उपदधाति। आस्तृणाति।
- 'पुरीषेणाभ्यूहति' (तै ० सं० ५।२।३।७)। **उक्तोऽर्थः।**
- 'अदेवो यदभ्यौहिष्ट देवान्' (ऋ० ६।१७।८)। **अभ्यौहिष्ट पर्यवास्थित, परिपन्थ्यभूत्, देवान् प्रत्युपशयस्थोऽस्थात्।**
- 'उत्तरं सूत्रमभ्युह्य स्वयमेव मयोदितम्' (कथा० ७।११)। **अभ्युह्य स्वबुद्ध्योन्नीय।**

## ऋ
- ऋ (ऋ गतिप्रापणयोः)।
- 'अभि कृष्णेन रजसा द्यामृणोति' (ऋ० १।३५।९)। **अभ्यृणोति=आसादयति। सवितेति शेषः।**

## ऋष्
- ऋष् (ऋषी गतौ)।
- 'अभि त्वा सिन्धो शिशुमिन्न मातरो वाश्रा अर्षन्ति पयसेव धेनवः' (ऋ० १०।७५।४)। **अभ्यर्षन्ति=अभ्यृषन्ति=अभि त्वरन्ते, वेगेनाभिमुखं यान्ति।**
- 'अभी नो अर्ष दिव्या वसूनि' (ऋ० ९।९७।५१)। **अभ्यर्ष इत आवह।**
- 'अभ्यर्ष महानां देवानां वीतिमन्धसा' (ऋ० ९।१।४)। **वीतिं यज्ञमागच्छेत्याह।**
- 'अभ्यर्ष गुह्यं चारु नाम' (ऋ० ९।९६।१६)।

## कम्
- कम् (कमु कान्तौ)।
- 'न च कामसम्पदमभिकामयते' (कि० १८।२३)। **अभिकामयते कामयते प्रार्थयते। अभिर्धात्वर्थं न विशिनष्टि।**
- 'दासी-कन्यासहस्रेण शर्मिष्ठामभिकामये' (भा० आदि० ८०।१६)। **अभिकामयेऽभिलषामि।**

## कम्प्
- कम्प् (कपि चलने)।
- 'सोमविक्रयिणं हिरण्येनाभिकम्पयति' (का० श्रौ० ७।८।१५)। **अभिकम्पयति विचालयति प्रलोभयति, गर्धयति।**

## काङ्क्ष्
- काङ्क्ष् (काक्षि वाछि इच्छायाम्)।
- 'नात्यर्थमभिकाङ्क्षामि मृगयां सरयूवने' (रा० २।४९।१५)। **अभिकाङ्क्षामि काङ्क्षामि इच्छामि।**

## काश्
- काश् (काशृ दीप्तौ)।
- 'तया नस्तन्वा शन्तमयाभि चाकशीहि' (वा० सं० १६।२)। **अभिचाकशीहि=उद्भासय विभापय।**
- 'धृतस्य धारा अभि चाकशीमि' (ऋ० ४।५८।५)। **अभिचाकशीमि सम्पश्यामि प्रेक्षे।**

## कुष्
- कुष् (कुष निष्कर्षे)।
- 'न दालकर्णनासास्रोतोदशनविवराण्यभिकुष्णीयात्' (सुश्रुत० १।१४५।२)। **अभितो निष्कर्षेदित्यर्थः।**

## कृ
- कृ (डुकृञ् करणे)।
- 'गर्भमेवैतत्सन्तमभिजुहोति गर्भं सन्तमभिकरोति' (श० ब्रा० २।३।१।४)। **अभिकरोति उपकरोति, अनुगुणमाचरति।**
- 'यथाभिचक्र देवास्तथाऽप कृणुता पुनः' (अथर्व० ३।९।१)। **अभिचक्र=संविदधथुः, उपचक्रथुः।**
- 'निः सपत्नौ कुरुक्षेत्रे निवेशमभिचक्रतुः' (भा० आदि० २१०।२७)। **अभिचक्रतुः=निर्ममतुः।**

## कृष्
- कृष् (कृष विलेखने)।
- 'अथ सर्वे रणं मुक्त्वा प्रयाताः खचरा दिवम्। अस्मानेवाभिकर्षन्तो दीनान्मुदितमानसाः' (भा० वन० २४८।११)॥ **अभिकर्षन्तो दमयन्तो न्यग्भावयन्तः।**

## कृ
- कृ (कृ विक्षेपे)।
- 'ततस्ते बहुभिर्योगैः कैवर्ता मत्स्यकाङ्क्षिणः। गङ्गायमुनयोर्वारि जालैरभ्यकिरस्तदा' (भा० अनु० ५०।१५)॥ **अभ्यकिरन्=आकिरन्, तत्र वारिणि जालानि विस्तारितवन्त इत्यर्थः।**
- 'अभ्यकीर्यत शोकेन भूय एव महीपतिः' (रा० २।१४।५६)। **शोकाप्लुतः शोकेन परीतो भूदित्यर्थः।**

## क्लृप्
- क्लृप् (कृपू सामर्थ्ये)।
- 'वासन्तिकावृतू अभिकल्पमानाः' (वा० सं १३।२५)। **अभिकल्पमानास्तद्योग्याः सम्पद्यमानाः।**
- 'अभिजिताभिक्लृप्ता' (श० ब्रा० १२।३।१।४)।

## क्रन्द्
- क्रन्द् (क्रदि आह्वाने रोदने च)।
- 'अभि क्रन्दति हरितेभिरासभिः' (ऋ० १०।९४।२)। **अभिक्रन्दति=अभितः क्रन्दति शब्दायते।**
- 'अभि क्रन्द प्र त्रासय' (अथर्व० ५।२१।४)। **अभिक्रन्द शब्दायस्व वाश्यस्व रोरुहि।**
- 'अभिक्रन्दन्नृषभो वासितामिव' (अथर्व० ५।२०।२)। **स्त्रीगवीमभिगर्जन्नित्याह।**

## क्रम्
- क्रम् (क्रमु पादविक्षेपे)।
- 'अभि स्रुचः क्रमते दक्षिणावृतः' (ऋ० १।१४४।१)। **स्रुचोऽभिक्रमते=ता अभि वर्तते, ता अभिमुखं याति।**
- 'स्पृधो अदेवीरभि च क्रमाम बिश आदेवीरभ्यश्नवाम' (ऋ० ६।४९।१५)। **अभिक्रमाम अभिभवाम।**
- 'ते सरांसि गिरीन्सर्वान्संकटानि वनानि च। दरीदुर्गांश्च शैलांश्च कृत्स्नांस्तानभिचक्रमुः' (रा० ४।४७।३)॥ **अभिचक्रमुः पर्याटुः।**
- 'यो हिसार्थमभिक्रान्तं हन्ति' (आप० ध० १।२९।७)। **अभिक्रान्तम् अभिपतितम्।**
- 'अभिक्रान्तापक्रान्तानि (सामानि) भवन्ति' (पञ्चविं० ५।८।३)। **अभिक्रान्तमारोहः। अपक्रान्तमवरोहः।**
- 'अभिक्रामं सायं जुहोत्यवक्रामं प्रातः' (आप० श्रौ० ६।३।१०।५)। **अभिक्रम्याभिक्रम्याहवनीयस्य समीपम्।**
- 'तमभिक्रम्य सर्वेऽद्य वयं चार्थामहे वसु' (भा० वन० ९८।२०)। **अभिक्रम्य=उपेत्य।**
- 'नेहाभिक्रमनाशोस्ति प्रत्यवायो न विद्यते' (गीता० २।४०)। **अभिक्रम उपक्रमः, प्रारब्धं कर्म। अहितान्प्रत्यभीतस्य रणे यानमभिक्रमः (अमरः)। आरोहणमभिक्रम इति वैजयन्ती।**
- 'द्वाभ्यामभिक्रम्य' (ऋ० प्रा०  १०।२)। **प्रारभ्येत्यर्थः।**
- 'अभिक्रमणं वचनाददृष्टेन' (गौ० ध०)। **अभिक्रमणमुपसर्पणम्।**

## क्री
- क्री (डुक्रीञ् द्रव्यविनिमये)।
- 'एकं वा एष क्रीयमाणोऽभिक्रीयते छन्दसामेव राज्याय' (श० ब्रा० ३।३।२।६)। **किञ्चित् प्रयोजनमुद्दिश्य क्रयणमभिक्रयणम्।**

## क्रुश्
- क्रुश् (क्रुश आह्वाने रोदने च)।
- 'तं भूतान्यभ्यक्रोशन् ब्रह्महन्निति' (तै० सं० २।५।१।२)। **अभ्यक्रोशन् सनिन्दमाह्वयन् सक्रोधं समबोधयन्।**
- 'ततो वालिनमुद्यम्य सुग्रीवः शिबिकां तदा। आरोपयदभिक्रोशन्नङ्गदेन सह प्रभुः' (रा० ४।२५।२८)॥ **अभिक्रोशन् विलपन् परिदेवयमानः। आरोपयत विक्रोशन्नङ्गदेन सहैव त्विति पाठान्तरम्।**

## क्षम्
- क्षम् (क्षमूष् सहने)।
- 'ऽभी नु मा वृषभ चक्षमीथाः' (ऋ० २।३३।७)। **दयस्व मामनुगृहाण मां वेत्याह।**
- 'यूयं नः पुत्रा अदितेरदब्धा अभि क्षमध्वं युज्याय देवाः' (ऋ० २।२८।३)। **सानुग्रहा भवतेत्यर्थः।**
- 'अभि नो वीरो अर्वति क्षमेत' (ऋ० २।३३।१)। **उक्तचर एवार्थः।**

## क्षर्
- क्षर् (क्षर संवलने)।
- 'ये ते पवित्रमूर्मयोऽभिक्षरन्ति धारया' (ऋ० ९।६१।५)। **अभिक्षरन्ति=अभिस्रवन्ति=अभिष्यन्दन्ते।**
- 'शिवा अभि क्षरन्तु त्वापो दिव्याः पयस्वतीः' (अथर्व० ८।२।१४)।
- 'सिन्धुर्न निम्नमभि वाज्यक्षाः' (ऋ० ९।९७।४५)। **अक्षा इति क्षरतेरीडभावे लुङि रूपम्।**
- 'मनो वै सम्राट् परमं ब्रह्म नैनं मनो जहाति सर्वाण्येनं भूतान्यभिक्षरन्ति' (श० ब्रा० १४।६।१०।१५)। **उदितपूर्व एवार्थः।**

## क्षिप्
- क्षिप् (क्षिप प्रेरणे)।
- 'महेन्द्रो मन्द्रगर्जाभिरभिक्षिपति गर्जतः' (यो० वा० ६ (२)।११४।९) **तर्जयते भर्त्सयत इत्यर्थः।**
- 'रथीव कशयाश्वाँ अभिक्षिपन्' (ऋ० ५।८३।३)। **अभिक्षिपन् प्रसभं प्राजन्नित्यर्थः।**
- 'अभिक्षिपन्तमैक्षिष्ट रावणं पर्वतश्रियम्' (भट्टि० ८।५१)। **अभिक्षिपन्तमतिशयानम्।**
- 'चतुष्पथगदायुद्धे' (भा० आदि० ६८।१२)। **अत्र भारतभावदीपे नीलकण्ठ आह-- चत्वारः प्रक्षेप-विक्षेप-परिक्षेपाभिक्षेपाख्याः पन्थानोऽस्य। अभिक्षेपोऽग्रेण ताडनम् इति।**

## खन्
- खन् (खनु अवदारणे)।
- 'यो हीहाभिखनेदप त्वाऽभिविन्देत्' (श० ब्रा० ११।१।६।१६)। **अभिखनेत्=उत्खनेत्। उदोऽर्थेऽभिः।**

## ख्या
- ख्या (ख्या प्रकथने)।
- 'कदा मृळीकं सुमना अभिख्यम्' (ऋ० ७।८६।२)। **अभिख्यम्=पश्येयम्। चक्षिङ् ख्याञ् (चक्षिङ आदेशः)। ख्या च वेदे बहुलं दर्शने वर्तते।**
- 'दीर्घं यदाजिमभ्यख्यदर्यः' (ऋ० ४।२४।८)।
- 'अभि ख्यः पूषन्पृतनासु नस्त्वम्' (ऋ० ३।४८।१९)। **अनुग्रहबुद्ध्या पश्य। अवेक्षस्व नः। अस्मासु प्रतिजागृहीति वा।**
- 'अभि प्रयांसि सुधितानि हि ख्यः' (ऋ० ६।१५।१५)।
- 'नमः पितृभ्यो अभि ये नो अख्यन्' (तै० सं० ३।२।८।३)।
- 'अभिख्या नो मघवन्नाधमानान्' (ऋ० १०।११२।१०)।
- 'अभिख्या भासा बृहता शुशुक्वनिः' (ऋ० ८।२३।५)। **इह सर्वत्र निर्विशेषोऽनन्तरोदीरित एवार्थः।**
- 'अभिख्याता मर्डिता सोम्यानाम्' (ऋ० ४।१७१७)। **अभिख्याताऽवेक्षकः प्रेक्षकः। तृजन्तमेतत्।**
- 'पुण्यमेतदभिख्यातं त्रिषु लोकेषु भारत' (भा० अनु० ९६।१६)। **अभिख्यातं प्रख्यातं प्रतीतं विदितम्।**
- 'स्वयमुपहतः, विप्रकृतः पापकर्माभिख्यातः…चेति भीतवर्गः' (कौ० अ० १।१४।३)। **अभिशस्त इत्यर्थः।**
- 'काप्यभिख्या तयोरासीद् व्रजतोः शुद्धवेषयोः' (रघु० १।४६)। **अभिख्या शोभा।**
- 'कानि वाऽस्य पुण्यभाञ्जि भजन्त्यभिख्यामक्षराणि' (हर्ष० प्रथम उच्छ्वासे)। **मिथ्याऽभियोगोऽभिख्यानम् इति वैजयन्ती। अमरोपि मिथ्याभियोगोऽभिख्यानमिति पठति।**
- 'कलहकण्टक इत्यभिख्यापिताख्यः' (दशकु० पृ० १३६)। **अभिख्यापिता प्रसिद्धिं गमिता।**

## गम्
- गम् (गम्लृ गतौ)।
- 'तद्विज्ञानार्थं स गुरुमेवाभिगच्छेत्' (मुण्डको० १।२।१२)। **अभिगच्छेत् उपेयात्, प्रतिपद्येत, उपपद्येत।**
- 'तां शीघ्रमभिगच्छ त्वमभिगम्यां तपस्विनीम्' (रा० २।११७।१६)। **ताम् (अनसूयाम्) अभिगच्छ उपेहि।**
- 'आ देवो दूतो अजिरश्चिकित्वान् त्वद् देवापे अभि मामगच्छत्' (ऋ० १०।९८।२)। **मामभ्यगच्छत् मामुपैत्, मामभ्यवर्तत।**
- 'त्यक्त्वा ज्ञातिजनम् …। अनुरागाद्वने रामं दिष्ट्या त्वमभिगच्छसि' (रा० ३।२।२१)। **अभिगच्छसि अनुसरसि।**
- 'ततस्त्वां ब्राह्मणः…अभ्यगच्छत्कोसलायामृतुपर्णनिवेशने' (भा० वन० ७६।२८)॥ **अविन्दत् समगच्छत्।**
- 'श्रमेणानड्वान् कीलालं कीनाशश्चाभिगच्छतः' (अथर्व० ४।११।१०)। **अभिगच्छतः=अधिगच्छतः=अर्जयतः।**
- '(मनसा) उशिजो जग्मुरभि तानि वेदसा' (ऋ० ३।६०।१)। **अधिजग्मुरवजग्मुरजानन्।**
- 'यद्वै हृदयेनाभिगच्छति तज्जिह्वया वदति' (तै० सं० ६।३।१०।४)। **अभिगच्छति सवेति, अनुभवति।**
- 'अभ्यागच्छः पतिं यत्त्वं भजगानम्' (भा०)। **मिथुनीभावं प्राप्नोरित्याह।**
- 'आसीनस्य स्थितः कुर्यादभिगच्छंस्तु तिष्ठतः' (मनु० २।१९६)। **अभिगच्छन् अभिमुखं गच्छन्।**
- 'मया पूर्वं बहुशोऽभिगतो हि सः' (रा० ४।५९।११)। **अभिगतः प्रपन्न उपदृष्टः।**
- 'पूर्वं चाभिगतं सन्तो भजन्ते पूर्वसारिणः' (भा० उ० ७।१४)। **अभिगतमभिमुखं प्राप्तम्। पूर्वसारिणः पूर्वाधारानुकारिणः।**
- 'आशावतेऽभिगताय सद्यः' (बुद्ध० २।४०)। **अभिगताय=अभ्यागताय=अभ्युपेताय।**
- 'नावमन्येदभिगतं न प्रणुद्यात्कथं चन' (भा० अनु० ६३।१३)। **उक्तोऽर्थः।**
- 'अस्मानभिगतश्चासि वयं च त्वामुपस्थिताः' (भा० शां० ३५८।६)। **उक्तपूर्व एवार्थः।**
- 'सर्वदाऽभिगतः सद्भिः' (रा० १।१।१५)। **अभिगतः पर्युपासितः।**
- 'नो ह्यनभिगतं मनसा वाग्वदति' (श० ब्रा० ४।६।७।१९)। **अनभिगतमविषयीकृतमविज्ञातम्।**
- 'अधृष्यश्चाभिगम्यश्च यादोरत्नैरिवार्णवः' (रघु० १।१६)। **अभिगम्यः सुखमुपगम्यः। स्पृह्यो रुच्य इति तूपचारात्।**
- 'अभिगमनीयाश्च गुणाः सर्वस्य' (हर्ष०)। **इहोक्तपूर्व औपवारिक एवार्थः।**
- 'विषवृक्षो नियोगी च यदेवाश्रित्य वर्धते। चित्रं करोति तस्यैव स्थानस्यानभिगम्यताम्' (राज० ८।९१)॥ **अनभिगम्यताऽनुपेयता, उपगमानर्हता।**
- 'तथा प्यनभिगमनीयो लोकस्य' (मृच्छ० ४)।
- 'मनुमेकाग्रमासीनमभिगम्य महर्षयः' (मनु० १।१)। **अभिगम्य=अभिमुखं गत्वा।**
- 'अभिगम्य हताशो हि निवृत्तो दहते कुलम्' (भा० उ० ११५।८)। **उक्तोऽर्थः।**
- 'अभिगम्य तु विप्रोष्य' (गौ० ध० १।६।२)।
- 'अनस्तमितमादित्यमभिगन्तुं समुत्सहे' (रा० ४।६७।१५)। **प्रत्युद्गन्तुमित्यर्थः।**
- 'अभिगन्तैव ब्रह्मा कर्ता क्षत्रियः' (श० ब्रा० ४।१।४।१)। **अभिगन्ता=प्रतिपत्ता=बोद्धा।**
- 'अभिगन्तास्मि भगिनीं मातरं वा तवेति ह' (याज्ञ० २।२०५)। **अभिगन्तास्मि=प्रकर्तास्मि=परामर्ष्टास्मि।**
- 'प्रसह्य दास्यभिगमे दण्डो दशपणः स्मृतः' (याज्ञ० २।२९१)। **अभिगमः प्रकर्म पारदार्यम्।**
- 'वधूसंयानं वा तदभिगमनोपस्थितमिदम्' (मृच्छ० ६।४)। **अभिगमनम् उपगमनम्।**
- 'योजनं गच्छति' (पा० ५।१।७४) **इत्यत्र ततोऽभिगमनमर्हतीति च क्रोशशतयोजनशतयोरुपसंख्यानम् इति वार्तिकम्। यौजनशतिक आचार्य इत्युदाहरणम्। शतयोजनादभिगमनमर्हतीत्यर्थः। आदरप्रयुक्तमभिमुखं गमनमभिगमनम्।**

## गर्ज्
- गर्ज् (गर्ज शब्दे)।
- 'शार्दूलाविव चान्योन्यमामिषार्थेऽभ्यगर्जताम्' (भा० द्रोण० १३३।३०)। **अभ्यगर्जताम् आह्वयेताम्, आहूतिपूर्वमवाश्येताम्। उदनर्दताम्।**

## गाह्
- गाह् (गाहू विलोडने)।
- 'अभि गोत्राणि सहसा गाहमानः' (ऋ० १०।१०३।७)। **अभिगाहमानो विलोडयमानः, सुदूरमन्तः प्रविशन्नित्यर्थः।**

## गुप्
- गुप् (गुपू रक्षणे)।
- 'तेन नः सर्वतोऽभिगोपाय' (श० ब्रा० २।३।४।४०)। **अभिगोपाय गोपाय रक्ष। अनर्थकोऽभिः। तदर्थस्य सर्वत इत्यनेनोक्तत्वात्।**
- 'लङ्कायामभिगुप्तायां सागरेण समन्ततः' (रा० ४।५८।२६)।
- 'स्वचरित्राभिगुप्ता' (रा० ५।५१।१७)। **उक्तोऽर्थः।**

## गुर्
- गुर् (गुरी उद्यमने)।
- 'अभी नो अग्न उक्थमिज्जुगुर्याः' (ऋ० १।१४०।१३)। **अभिजुगुर्याः=अभिनन्देः=अनुमन्येथाः=सहर्षं प्रतीच्छेः।**
- 'इष्टं बीतमभिगूर्तं वषट्कृतं तं देवासः प्रतिगृभ्णन्त्यश्वम्' (ऋ० १।१६२।१५)। **अभिगूर्तं प्रशस्तमभिनन्दितम्।**
- 'उतो तेषामभिगूर्तिर्न इन्वतु' (ऋ० १।१६२ १२)। **अभिगूर्तिः स्तुतिः।**

## गृ
- गृ (गृ शब्दे)।
- 'पूर्वमेवोदितमुत्तरेणाभिगृणाति' (तै० सं० ५।१।४।१९)। **अभिगृणाति=अनुवदति।**
- 'अभि यं (सर्वं) देव्यदिति र्गुणाति' (ऋ० ७।३८।४)। **अभिगृणाति स्तवीति, जुषते वा।**
- 'अभि यज्ञं गृणीहि नः' (ऋ० १।१५।३)। **अभिगृणीहि=अभिरोचय=अभिनन्द=जुषस्व।**
- 'तां त्वा विश्वे अभिगृणन्तु देवाः' (वा० सं० १४।४)। **उक्तोऽर्थः।**
- 'विश्वावसुरभि तन्नो गृणातु' (ऋ० १०।१३९।५)।
- 'एहि स्तोमाँ अभि स्वराऽभि गृणीह्या रुव' (ऋ० १।१०।४)।
- 'इमां वाचमभि विश्वे गृणन्तः' (वा० सं० २।१८)। **स्तुवन्त इत्यर्थः।**
- 'अन्तर्वेद्यभिगरो बहिर्वेद्यपगरः' (वाराह श्रौ० ३।२।५।३३)। **अभिनन्दता प्रशंसता ऋत्विजाऽऽह्वानमभिगरः।**

## गै
- गै (कै गै शब्दे)।
- 'अभि सोभरे गिरा। गाय गा इव चर्कृषत' (ऋ० ८।२०।१९)। **अभिगाय कीर्तय।**
- 'प्राणांस्त्वं भूमानमभिगायतात्' (छां० उ० १।५।४)। **उक्तोऽर्थः।**
- 'इन्द्रगाथाभिर्वै देवा असुरानभिगायाथैनानत्यायन्' (ऐ० ब्रा० ६।३२)। **अभिगाय गीतैर्विमुग्धान्कृत्वा। योद्धुमाभिमुख्येन प्राप्येति तु सायणः। तत्रभवान् गाङ् गतौ इत्यस्य ल्यपि रूपं पश्यति। तदपि शक्यग्रहम्। धातुस्तु विरलप्रयोगः।**
- 'अपघ्नन्नेषि पवमान शत्रून् प्रियां न जारो अभिगीत इन्दुः' (ऋ० ९।९६।२३)। **अभिगीतः प्रशस्तः।**
- 'भृङ्गराजाभिगीतानि' (वनानि) (रा० ६।१५।११)। **मधुरैर्गुञ्जारवैरनुनादितानीत्याह।**

## ग्रह्
- ग्रह् (ग्रह उपादाने)।
- 'अभिजग्राह सौमित्रिर्विनद्योभौ पतत्त्रिभिः' (भा० वन० २८७।२२)। **अभिजग्राह प्रतिजग्राह प्रत्युज्जगाम। अभिहारोऽभिग्रहणमित्यमरः। अभियोगः, अवस्कन्द आस्कन्द इत्यर्थः।**

## घ्रा
- घ्रा (गन्धोपादाने)।
- 'अभिजिघ्रन्ती भुवनस्य नाभिम्' (ऋ० १।१८५।५)। **अभिजिघ्रन्ती लालयन्ती स्फालयन्ती।**
- 'तस्मादसाविमां वृष्ट्याभ्युनत्त्यभिजिघ्रति' (ऐ० ब्रा० १।७)। **अभिजिघ्रति चुम्बति। अभिघ्राणमुपभोगः। भूगतं हविर्द्योरुपभुङ्क्त इत्यर्थ इति षड्गुरुशिष्यः। अभिघ्राणं भौमरसादानमिति भट्टभास्करादयः। लोके प्रायेणोपाङ्पूर्वस्य जिघ्रतेः प्रयोगः।**
- 'वत्सं जातं गौरभिजिघ्रति' (तै० सं० ६।४।११।४)। **उक्तोऽर्थः।**

## चक्ष्
- चक्ष् (चक्षिङ् व्यक्तायां वाचि, छन्दसि दर्शने प्रायेण)।
- 'इति ब्रुवाणं विदुरम् मुनिरभ्यचष्ट' (भा० पु० ३।१३।५)। **अभ्यचष्ट अभ्यभाषत।**
- 'यत्कायमभिचक्षते' (भा० पु० ३।१२।५२)। **अभिचक्षतेऽभिदधते।**
- 'यो मा पाकेन मनसा चरन्तमभिचष्टे अनृतेभिर्वचोभिः' (ऋ० ७।१०४।८)। **अभिचष्टेऽभिशपति, परुषं वदति।**
- 'मित्रः कृष्टीरनिमिषाऽभि चष्टे' (ऋ० ३।५९।१)। **अभिचष्टेऽभितः पश्यति।**
- 'अभि यो विश्वा भुवनानि चष्टे' (ऋ० ७।६१।१)। **उक्तोऽर्थः।**
- 'कदा चिकित्वो अभि चक्षसे नः' (ऋ० ५।३।९)। **अनुग्रहबुद्ध्या करुणाकटाक्षेण द्रक्ष्यसीत्याह।**
- 'ऋजु मर्तेषु वजिना च पश्यन्नभि चष्टे सूर्यो अर्य एवान्' (ऋ० ६।५१।२)।
- 'अभि ब्रह्मणि चक्षाथे ऋषीणाम्' (ऋ० ७।७०।५)। **उक्तोऽर्थः।**
- 'अथापि यत्र च्छिद्र इवादित्यो दृश्यते रथनाभिरिवाभिख्यायेत' (ऐ० आ०  ३।२।४)। **अभिख्यायेत प्रतीयेत।**
- 'वेदाहं तस्य भेषजं चीपुद्रुरभिचक्षणम्' (अथर्व० ६।१२७।२)। **अभिचक्षणं वशीकरणमन्त्रमभिचारमन्त्रं वा।**

## चर्
- चर् (चर गतिभक्षणयोः)।
- 'यर्थवाहं नाभिचरे कदाचित्पतीन्' (भा० वि० १६।६)। **व्यभिचरामीत्यर्थः। विर्द्योतक इति त्यक्तः।**
- 'पतिं या नाभिचरति मनोवाग्देहसंयता' (मनु० ९।२९)। **उक्तोऽर्थः।**
- 'यथा नाभिचरेतां तौ वियुक्तावितरेतरम्' (मनु० ९।१०२)। **अत्राप्यभिचरणमतिचरणमाह।**
- 'तत्र विराधदनुकबन्धप्रभृतयः केप्यभिचरन्तीति नः श्रुतम्' (महावीर० २)। **अभिचरन्ति अपचरन्ति दुर्व्यवहरन्ति।**
- 'वेदे दुर्धिया जिहिंसिषया वा वैरिषु मन्त्रादिप्रयोगेऽभिचरतिः प्रसिध्यति। तथा चोदाहृतयः--मा नो घोरेण चरताभि धृष्णु' (ऋ० १०।३४।१४)।
- 'तं त्वष्टा हतपुत्रोऽभ्यचरत् सोऽभिचरणीयमपेन्द्रं सोममाहरत्' (श० ब्रा० १२।७।१।१)।
- 'अथो हैनयाप्यभिचरेत् (एनया=उद्वासनीयेष्ट्या) एतया वै भद्रसेनमजातशात्रवयाऽऽरुणिरभिचचार' (श० ब्रा० ५।५।५।१४)।
- 'मायायोगविदो वेदविदो वर्षं वाभिचरेयुः' (कौ० अ० ४।३।११)। **मन्त्रप्रयोगेणातिवृष्टिं शमयेयुरित्यर्थः।**
- 'अमुष्येति द्विषच्छब्देऽभिचरन्' (का० श्रौ० २।४।२७)। **वैरिमारणानुकूलो व्यापारोऽभिचारः, तं फलत्वेनाभिलषन्नित्यर्थः।**
- 'अभिचार्यमाणोपि तां दिशं गत्वा' (का० श्रौ० १५।२।९)। **अभिचारकर्मणा मार्यमाणोपीत्यर्थः।**
- 'वृष्ट्यायुः पुष्टिकामो वा तथैवाभिचरन्नपि' (याज्ञ० १।२९५)। **अदृष्टोपायेन परपीडाऽभिचार इति मिताक्षरा।**
- 'पूर्वाभिचरिता (मागधी नदी) राम सुक्षेत्रा सस्यमालिनी' (रा० १।३२।१०)। **पूर्वाभिचरिता पूर्वदिग्गामिनी।**
- 'वक्षोभिचारि चरुभाण्डमिव स्तनं यो देव्या विदेहदुहितुर्विददार काकः' (हनुमन्नाटके ६।३२)। **वक्षोभिचारि वक्षोभिचरतीति वक्षोपचरणशीलः। क्लीबत्वं दुःसमाधानम्।**
- 'उपचाराभिचाराभ्यां धर्ममावाहयस्व वै' (भा० आदि० २२२।४३)। **अभिचारो देवताकर्षणशक्तिरिति नीलकण्ठः।**
- 'धर्मं धर्मराजम्। ब्रह्मद्विषो ह्येष निहन्ति सर्वानाथर्वणस्तीव्र इवाभिचारः' (महावीर० १।६२)। **पूर्वतर एवार्थः।**
- 'ध्रुवं कर्तुः श्रद्धाविधुरमभिचाराय हि मखाः' (महिम्नः २१)। **अभिचाराय हिंसायै विनाशाय। अनुप्लवः सहायश्चानुचरोभिचरः समाः (अमरः)। अभिसर इति पाठान्तरम्। तत्साधीयः।**

## चुद्
- चुद् (चुद संचोदने)।
- 'ऋषिः कश्चिदागत्य मम जन्माभ्यचोदयत्' (भा० आदि० ७१।१९)। **अभ्यचोदयत्=अपृच्छत्। नार्थोऽभिना।**
- 'असुरास्तत्र मां दृष्ट्वा कस्त्वमित्यभ्यचोदयन्' (भा० आदि० ७६।३७)। **उक्तोऽर्थः।**

## जन्
- जन् (जनी प्रादुर्भावे)।
- 'कामाक्रोधोऽभिजायते' (गीता०)। **आविर्भवति, संभवतीत्यनर्थान्तरम्।**
- 'शुचीनां श्रीमतां गेहे योगभ्रष्टोऽभिजायते' (गीता० ६।४१)। **अभिजायते पुनर्जायते।**
- 'तस्याः स्पृष्ट्वैव सलिलं नरः शैलोभिजायते' (रा०)। **सद्यो जायत इत्यर्थः। अभिः सामीप्ये।**
- 'कामं क्रोधं च लोभं च दम्भं दर्पं च भूमिपः। सम्यग् विजेतुं यो वेद स महीमभिजायते' (भा० उ० १२९।३३)। **महीं शासितुमर्हति।**
- 'एवं ज्येष्ठो प्यथोत्सिक्तो न राज्यमभिजायते' (भा० उ० १।४९।१३)। **प्रथमज इति न राज्येधिक्रियत इत्युक्तं भवति।**
- 'इषं स्वरभिजायन्त धूतयः' (ऋ० १।१६८।२)। **इषि स्वश्च निसर्गतोऽधिकृता भवन्तीत्यर्थः।**
- 'जायमानाऽभिजायते देवान्त्सब्राह्मणान्वशा' (अथर्व० १२।४।१०)।
- 'संभवत्यभिजातानामभिमानो ह्यकृत्रिमः' (कथा० १८।५५)। **अभिजाताः कुलोद्गताः=महति कुले संजाताः।**
- 'जात्यस्तेनाभिजातेन शूरः शौर्यवता कुशः' (रघु० १७।४)। **संकीर्णं नाभिजातेषु नाप्रबुद्धेषु संस्कृतम् (वदेत्)। उक्तोऽर्थः।**
- 'प्रजल्पितायामभिजातवाचि' (कु० १।४५)। **अभिजाता वल्गुर्मधुरा।**
- 'अभिजातं खल्वस्य वचनम्' (विक्रम० १)। **अभिजातं दक्षिण सदाक्षिण्यम्।**
- 'अभिजातमभिहितं देवेन' (हर्ष०)। **अभिजातमुदातं युक्तं सुन्दरम्।**
- 'क्षीणवृत्तेरभिजातस्येव मणेः' (योग० सू० १।४०)। **अभिजातस्य मणेः=अनुपहतप्रसादस्य स्वभावनिर्मलस्य स्फटिकस्य।**
- 'अभिजातं हि ते मन्ये यथा मातुस्तथैव च' (रा० २।३५।१५)। **अभिजातमभिजननं स्वभाव इति भूषणम्।**
- 'परचक्राभिजातस्य दुर्बलस्य बलीयसा' (भा० शां० १३१।३)। **परचक्रमभिजातं संमुखं यस्य, परचक्रेणाभिभूतस्येत्यर्थः।**
- 'मा शुचः सम्पदं दैवीमभिजातोसि पाण्डव' (गीता० १६।५)। **दैव्या सम्पदा सहैव जातोऽसीत्यर्थः।**
- 'सो भिजात्या च भक्त्या च' (भा० द्रोण० ११०।६६)। **अभिजातिराभिजात्यम्, कौलीन्यम्।**
- 'आढ्योऽभिजनवानस्मि' (गीता० १६।१५)। **अभिजन उच्चैः कुलम्।**
- 'तुल्योप्यभिजने जातो न कश्चित्पर्युपासते' (भा० शां ३६०।७)।
- 'पतिं देवं त्यक्त्वा भुवनपतिमुच्चैरभिजनम्' (मुद्रा० ६।६)। **अभिजनः कुलमन्वयोऽन्ववायः।**
- 'तुल्याभिजनेषु राज्ञां वृत्तिरीदृशी' (माल० १)।
- 'विवादे विद्याभिजनसम्पन्ना वृद्धा मेधाविनो धर्मेष्वविनिपातिनः' (आप० ध० २।२९।५)।
- 'श्रुतं तन्माहात्म्यं यदभिजनतो यच्च गुणतः' (मालती० २।१३)। **अभिजन आभिजात्यम्।**
- 'येषामभिजनं प्राप्य मतिः क्रोधसमन्विता' (रा० ५।८७।१५)। **उक्तोऽर्थः।**
- 'कल्याणाभिजनः साधुरदीनः सत्यवागृजुः' (रा० २।१।२१)। **कल्याणानां जन्मभूरित्यर्थः।**
- 'अभिजनो ह्येष वेतसावकयोः' (मी० शा० भा० १।२।१।१०)। **अभिजनः प्रभवः।**
- 'एष इत्यनेनैता आपः परामृश्यन्ते। विशुद्धवंशाभिजनाग्रहस्तः…राधवगन्धहस्ती' (रा० ३।३१।४६)। **अभिजनो जन्म।**
- 'अभिजनश्च' (पा० ४।३।९०) **इति सूत्रे भाष्ये निवासो नाम यत्र सम्प्रत्युष्यते। अभिजनो नाम यत्र पूर्वैरुषितम् इत्युक्तम्। वृत्तिश्च--अभिजनः पूर्वबान्धवः। तत्सम्बन्धाद्देशो प्यभिजन इत्युच्यत इति। पूर्वबान्धवेऽर्थे वृत्तिकारवचः प्रमाणम्।**
- 'सर्वो प्यभिजनः श्रीमाञ्श्रीमतः सत्यवादिनः' (रा० २।१९।३६)। **अभितो वर्तमानो जनः, परिजनः परिवार इत्यर्थः।**
- 'वयसा शास्त्रतो धैर्यात्कुलेनाभिजनेन च' (भा० उ० १२।१५)।
- 'सह सा सहसाऽभिजनैः स्निग्धैः कुञ्जमन्दिरम्' (सा० द० ७।१५ इत्यत्रोदाहरणम्)। **उक्तोऽर्थः।**

## जल्प्
- जल्प् (जप जल्प व्यक्तायां वाचि)।
- 'ये क्षन्तारो नाभिजल्पन्ति चान्यान्' (भा० अनु० १०२।३१)। **अपवदन्ति, निन्दन्तीत्यर्थः।**
- 'सोऽयमित्यभिसम्बन्धाद् रूपमेकीकृतं यदा। शब्दस्यार्थेन तं शब्दमभिजल्पं प्रचक्षते' (वा० प० २।१२८)॥ **निगदव्याख्यातम्।**

## जि
- जि (जि जये, जि ज्रि अभिभवे)।
- 'प्रामुं जयाऽभीमे जयन्तु' (अथर्व० ६।१२६।३)। **अभिजयन्तु शत्रूनभिमुखं गच्छन्तो जयं प्रतिपद्यन्तामित्यर्थः।**
- 'सर्वांल्लोकान्पशुबन्धयाज्यभिजयति' (आप० श्रौ० ७।१।१।१)। **पूर्वेण समोऽर्थः।**

## जीव्
- जीव् (जीव प्राणधारणे)।
- 'यस्य सीता भवेद्धार्या…। अभिजीवेत्स सर्वेषु लोकेष्वपि पुरन्दरात्' (रा० ३।३४।१८)। **अभिजीवेत्=अभ्यधिकं जीवेत्।**

## ज्ञा
- ज्ञा (ज्ञा अवबोधने)।
- 'पितृपक्षे ते पार्था मातृपक्षे च वृष्णयः। द्वौ पक्षावभिजानीहि त्वमेतौ पुरुषर्षभ' (भा० उ० १४०।१०)॥
- 'इदं तु नाभिजानामि तव धीरस्य नित्यशः' (भा० उ० ५४।२)।
- 'यथाहमभिजानीयां ब्राह्मणं लक्षणैः' (भा० आदि० २८।९)।
- 'न पापमभिजानासि साध्वी साधुव्रते स्थिता' (भा० वि० ३।२२)। **अभिजानासि जानासि। अपार्थोऽभिः।**
- 'कुब्जे त्वां नाभिजानामि श्रेष्ठां श्रेष्ठाभिवादिनीम्' (रा० २।९।३८)। **नाभिजानामि न सम्यग् जानामि।**
- 'नहीदृशमहं भावमवशः प्राप्य केवलम्। यदेवमभिजानामि का व्यथा मे विजानतः' (भा० शां० २२४।८)॥ **उक्तोऽर्थः।**
- 'न पुत्रमभिजानामि त्वयि जातं शकुन्तले' (भा० आदि० ७४।७३)। **नाङ्गीकरोमि। ममेदमपत्यमिति नैव प्रतिपद्ये।**
- 'अहं तन्नाभिजानामि यत्कृतं न मया पूरा' (भा० आदि० ९३।११)। **उक्तोऽर्थः।**
- 'नूपुरे त्वभिजानामि नित्यं पादाभिवन्दनात्' (रा० ४।६।२२)। **अभिजानामि प्रत्यभिजानामि। परिचिनोमि।**
- 'अभिजज्ञे महाबुद्धिं (विदुरं) महाबुद्धिर्युधिष्ठिरः' (भा० आश्रम० २६।२३)। **प्रत्यभिजज्ञावित्यर्थः।**
- 'अभिज्ञानं नरेन्द्राणां विक्षतं प्रेक्ष्य संयुगे' (भा० शल्य० ४।५)। **अभिज्ञानम् केतुम्।**
- 'तस्यै भर्तुरभिज्ञानमङ्गुलीयं ददौ कपिः' (रघु० १२।६२)। **अभिज्ञानं परिचायकं चिह्नम्।**
- 'वत्स योगिन्यस्मि मालत्यभिजानं धारयामि' (मालती० )। **अभिज्ञानम् प्रत्यभिज्ञानलक्षणम्।**
- 'पूर्ववृत्तमभिज्ञानं भूयः सम्प्रत्यभाषत' (रा० ५।६८।१)। **अभिज्ञानं संस्मरणम्।**
- 'राजभावस्त्वभिज्ञातो भवेत्' (शा० १)। **अभिज्ञातो विदित उद्भिन्नो विवृतः।**
- 'अभिज्ञावचने लृट्' (पा० ३।२।११२)। **अभिज्ञा स्मरणम्।**

## डी
- डी (डीङ् विहायसा गतौ)।
- 'आभिमुख्येन गमनमभिडीनं प्रचक्षते' (भा० कर्ण० ४१।२७)।

## तड्
- तड् (तड आघाते)।
- 'उल्काभिताडितशिखः शिखी शिवः' (व० बृ० सं० ११।६१)। **अभिताडिता ग्रस्ता।**
- 'वाक्शरैरभिताडितः' (रा०)। **आहतः क्षत इत्यर्थः।**

## तन्
- तन् (तनु विस्तारे)।
- 'तद्वो यामि द्रविणं सद्य ऊतयो सेना स्वर्ण ततनाम नृँरभि' (ऋ० ५।५४।१५)। **अभिततनाम=अभिततान् करवाम।**
- 'अभि व्रजं तत्निषे गव्यमश्व्यम्' (ऋ० ९।१०८।६)। **अभितत्निषे सन्दानितचरणं कुरु।**

## तप्
- तप् (तप सन्तापे)।
- 'तानथर्वण ऋषीनाथर्वणांश्चार्षेयानभ्यश्राम्यदभ्यतपत् समतपत्' (गो० ब्रा० १।१।५)। **अभ्यतपत्=ऊष्मणाऽकदर्थयत् सोष्मणोऽकरोत्, घर्ममन्वभावयत्।**
- 'घर्म इवाभितपन् दर्भ' (अथर्व० १९।२८।३)। **अभितस्सन्तापं कुर्वन्नित्यर्थः।**
- 'तस्मात् किमभितप्यन्तं वाक्शरैरुपकृन्तसि' (भा० द्रोण० १५१।२७)। **अभितप्यन्तं दुःख्यन्तम् दूयमानम्।**
- 'अभितप्तमयोपि मार्दवं भजते कैव कथा शरीरिषु' (रघु० ८।४३)। **अभितप्तम् उत्तप्तम्। सन्तप्तम्। सम्यक् तापं प्राप्तम्।**

## तर्ज्
- तर्ज् (तर्ज भर्त्स भर्त्सने)।
- 'तां परुषै र्वाक्यैरभितर्ज्य' (रा० ३।५५।३२)।

## तस्
- तस् (तसु उपक्षये)।
- 'बृहस्पते अभि ये नस्ततस्रे' (ऋ० ४।५०।२)। **अभिततस्रे=अभितेसिरे=उपक्षपयामासुः=लुलुण्ठुः=मुमुषुः।**

## तृद्
- तृद् (उतृदिर् हिंसानादरयोः)।
- 'अभ्यभि हि श्रवसा ततर्दिथोत्सम्' (ऋ० ९।११०।५)। **ततर्दिथ चकर्तिथ रेदिथ विववरिथ।**
- 'अभि गन्धर्वमतृणदबुध्नेषु रजःस्वा' (ऋ० ८।७७।५)। **अभ्यातृणत्=अहिनत्।**

## तॄ
- तॄ (तॄ प्लवनतरणयोः)।
- 'उभा तेरते अभि मातरा शिशुम्' (ऋ० १।१४०।३)। **अभितेरते=उपेतः। तरतिरिह गतिसामान्ये प्रयुक्तः।**
- '(हयाः) कथं नाभ्यतरंस्तात पाण्डवानामनीकिनीम्' (भा० द्रोण० ९।२०)। **नाभ्यतरन् नासादयन्। नोपायन्।**

## त्यज्
- त्यज् (त्यज हानौ)।
- 'जनपदान्ते ध्रुवनिधिमापदर्थमभित्यक्तैः कारयेत्' (कौ० अ० २।५।४)। **अभित्यक्तो घोषितवधदण्डः।**
