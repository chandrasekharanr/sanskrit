+++
title="१९९ प्रतिसम् (प्रति+सम्)"

+++

## अस्
- अस् (असु क्षेपे)।
- 'तदस्त्रं द्रोणपुत्रस्य तस्मिन्प्रतिसमस्यति। अवर्धत महाराज यथाग्निरनिलोद्धतः' (भा० )॥ **यथास्थानं पुनर्निधानं प्रतिसमसनम्।**

## आस्
- आस् (आस उपवेशने)।
- 'एकैकशश्चौघबलानिमान्। कोऽन्यः प्रतिसमासेत कालान्तकयमादृते' (भा० वन० ३१३।२७)॥ **प्रतिसमासेत=प्रतिसमासीत, संमुखे तिष्ठेत्।**
- 'द्रोणकर्णप्रभृतयो येन प्रतिसमासिताः' (भा० आश्वं ६।१।२२)। **संमुखीभूय पर्यवस्थिताः।**
- 'न च सर्वे रणे शक्ता रामं प्रतिसमासितुम्' (रा० ५।६०।२०)। **प्रतिसमासितुं प्रतिमुखे स्थातुम्, प्रतिपक्षतया स्थातुम्, प्रातिभट्येनाभिमुखे स्थातुम्।**
- 'शक्ष्यन्ति हि महाबाहो पाण्डवाः सञ्जयैः सह। धार्तराष्ट्रं बलं घोरं क्रुद्धं प्रतिसमासितुम्' (भा० उ० ८२।११)॥
- 'न…भीष्मद्रोणादयो युद्धे शक्याः प्रतिसमासितुम्' (भा० वन० ४६।२६)॥ **उक्तोऽर्थः।**

## क्रम्
- क्रम् (क्रमु पादविक्षेपे)।
- 'तावन्न संसृतिरसौ प्रतिसङ्क्रमेत' (भा० पु० ३।९।९)। **प्रतिसंक्रमेत=प्रतिसङ्क्रामेत्=निवर्तेत=विरमेत्=प्रलीयेत।**
- 'भूतानां स्थितिरुत्पत्तिरहं वै प्रतिसङ्क्रमः' (भा० पू० ११।१६।३५)। **प्रतिसङ्क्रमः प्रलयः।**
- 'चितिशक्तिरपरिणामिन्यप्रतिसङ्क्रमा' (यो० सू० १।२ भाष्ये)। **प्रतिसङ्क्रमः संचारः। पञ्चशिखेनाप्युक्तम्--अपरिणामिनी हि भोक्तृशक्तिरप्रतिसङ्क्रमा च परिणामिन्यर्थे प्रतिसङ्क्रान्तेव तद्वृत्तिमनुपतति। प्रतिसंक्रम उपरागः विकारहेतुभूतः संयोग इति यावत्।**

## ख्या
- ख्या (ख्या प्रकथने)।
- 'स्यादत्र मे यः प्रतिकूलवर्ती दर्पोद्भवादप्रतिसंख्यया वा' (अवदा० जा० २१, ११)। **अप्रतिसंख्याऽज्ञानम्।**
- 'आज्येनैता देवताः प्रतिसङ्ख्याय यजेत' (आप० श्रौ० ९।४।१५।४३)। **प्रतिसंख्यानं ध्यानम्।**

## ग्रह्
- ग्रह् (ग्रह उपादाने)।
- 'व्रतोपवासैर्विविधैः प्रतिसङ्गृह्यते हरिः' (मात्स्य पु० २४६।२०)। **प्रतिसंगृह्यते वशे क्रियते।**
- 'इत्युक्त्वा राघवः क्रुद्धो भार्गवस्य वरायुधम्। शरं च प्रतिसंगृह्य हस्तात्…' (रा० १।७६।४)॥ **प्रतिसंगृह्य बलवदादाय, आच्छिद्य। प्रतिजग्राहेति पाठान्तरम्।**
- 'तमब्रवीत् स्वागतमित्यनन्तरं राजा प्रहृष्टः प्रतिसंगृहाण च' (भा० वि० ७।९)। **प्रतिसंगृहाण गृहाण प्रतीच्छ।**
- 'विषयान् प्रतिसंगृह्य संन्यासं कुर्वते यदि' (भा० शां० १७।१०)। **प्रतिसंगृह्य परित्यज्य।**

## चर्
- चर् (चर गतिभक्षणयोः)।
- 'यो यः स्म समरे पार्थ प्रतिसंचरते नरः' (भा० द्रोण० १९।२०)। **प्रतिसंचरते=प्रतिसंचरति=प्रतिगच्छति=प्रतिसमास्ते।**
- 'यदा तु प्रकृतौ याति लयं विश्वमिदं जगत्। तदोच्यते प्राकृतोऽयं विद्वद्भिः प्रतिसंचरः' (मार्क० पु० ४६।३)॥ **निगदव्याख्यातम्।**
- 'ब्रह्मणा सह ते सर्वे सम्प्राप्ते प्रतिसंचरे। परस्यान्ते कृतात्मानः प्रविशन्ति परं पदम्' (कूर्म० पू० ख० १२।२६९)॥ **प्रतिसंचरः प्रतिसङ्क्रमः प्रतिसर्गः प्रलयः।**
- 'ब्राह्मो नैमित्तिको नाम तस्यान्ते प्रतिसंचरः' (वि० पु० १।३।२२)। **उक्तोऽर्थः।**
- 'शृङ्गवांस्तु महाराज देवानां प्रति-संचरः (भा० भीष्म० ६।५२)। **प्रतिसंचरो व्यवहारस्थानमिति नीलकण्ठः।**

## ज्ञा
- ज्ञा (ज्ञा अवबोधने)
- 'प्रति हि स्वः संजानीते' (श० ब्रा० १।१।४।५)। **स्वः स्वमात्मीयं स्वीकरोतीत्यर्थः।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'इति स एवं प्रतिसन्दिश्य वेदः प्रवासं जगाम' (भा० आदि० ३।८४)। **प्रतिसन्दिश्य उपदिश्य, अनुशिष्य।**
- 'प्रतिसन्दिश्यतां तावद् भर्तुः शार्ङ्गस्य मैथिलि' (भट्टि० ८।१२३)।

## धा
- धा (डुधाञ् धारणपोषणयोः)।
- 'वि वा एतद्यज्ञस्य पर्व स्रंसते… तया देवतया यज्ञं प्रतिसन्दधाति' (श० ब्रा० १२।६।१।२)। **प्रतिसन्दधाति पुनर्योजयति।**
- 'वृषस्य नष्टांस्त्रीन् पादान्…प्रतिसन्दधे' (भा० पु० १।१७।४२)। **उक्तोऽर्थः।**
- 'यद्यात्मानमेव प्रतिसन्धत्ते' (प्र० च० )। **सङ्कोचयति प्रतिसंहरति। सौहृदं प्रतिसन्दध्याद् विशीर्णं स्त्री विचक्षणा। प्रतिसन्दध्यात् पुनः सन्दध्यात्।**
- 'धीमानधीतमपि न प्रतिसन्दधाति' (प्र० च० २।२९)। **न प्रतिसन्दधाति न स्मरति।**
- 'प्रतिसन्धाय चास्त्राणि तेऽन्योन्यस्य विशांपते। युयुधुः पाण्डवाश्चैव कौरवाश्च महाबलाः' (भा० भीष्म० ७५।३७)॥ **प्रतिसन्धाय=सन्धाय (धनुःषु)। प्रतिसंवार्येति पाठान्तरम्।**
- 'यन्मे व्यवसितं कान्त यच्च मे हृदि वर्तते…तत्सर्वं प्रतिसन्धातुमर्हसि' (हरि० )॥ **प्रतिसन्धातुमवगन्तुम्।**
- 'अन्वयानुपपत्तिप्रतिसन्धानं च लक्षणाबीजम्' (प० ल० मञ्जूषा० लक्षणानिरूपणे)। **प्रतिसन्धानं स्मरणमवबोधोऽनुभवः।**
- 'प्रतिसन्धानं हि यमहमद्राक्षं तमहं स्मरामीत्यादिरूपम्' (स्याद्वाद० ८ हेम०)। **प्रक्षीणेषु रागद्वेषमोहेषु प्रवृत्ति र्न प्रतिसन्धानाय।**
- 'प्रतिसन्धिस्तु पूर्वजन्मनिवृत्तौ पुनर्जन्म' (४।१।६४ न्यायसू० भा०)। **विवरणानपेक्षं वचः।**
- 'देहेन्द्रियबुद्धिवेदनासन्तानोच्छेदप्रतिसन्धानाभ्यां निरात्मकः प्रेत्यभावः' (१।१।२ न्यायसू० भा०)। **प्रतिसन्धानं परस्परसम्बन्धः।**
- 'सोऽयं प्रयत्न एकमनेकार्थदर्शिनं दर्शनप्रतिसन्धातारमन्तरेण न स्यात्' (१।१।१० न्या० सू० भा०)। **प्रतिसन्धातारं स्मर्तारम्।**
- 'अस्त्रमप्रतिसन्धेयं तदद्भुतमिवाभवत्' (भा० उ० ९६।३१)।

## यत्
- यत् (यती प्रयत्ने)।
- 'ते होचुः। स्वैदायन त्वया वीरेणेमं प्रतिसंयतामहा इति' (श० ब्रा० ११।४।१।३)। **अनेन संयतामहै इमं प्रतिसमासामहै, स्पर्धामहै विवदामहै। संयतिरकर्मकः। प्रतिसंयतिः सकर्मकः।**
- 'स्वैदायन त्वं वै नो ब्रह्मिष्ठोसीति त्वयेमं वीरेण प्रतिसंयतमहा इति' (गो० ब्रा० पूर्वा० ३।६)। **उक्तोऽर्थः।**
- 'बाह्लीकः प्रतिसंयत्तः पराक्रान्तमवारयत्' (भा० द्रोण० ५९।४४)। **प्रतिसंयत्तः सन्नद्धः।**

## रभ्
- रभ् (रभ राभस्ये)।
- 'यो यः स्म समरे पार्थं प्रतिसंरभते' (भा० द्रोण० ८९।२०)। **प्रतिसंरभते वेगेन प्रतिगच्छति आस्कन्दति, प्रतिगृह्णाति। प्रतिसंचरत इति पाठान्तरम्।**

## विद्
- विद् (विद ज्ञाने)।
- 'इत्येवं बुद्धिप्रतिसंवेदिनं पुरुषमपलपद्भिर्वैनाशिकैः सर्वमेवाकुलीकृतम्' (यो० सू० ४।२१ भा०)। **बुद्धिप्रतिसंवेदी बुद्धिग्राहकः, बुद्धेरवधारकः।**

## वेष्ट्
- वेष्ट् (वेष्ट वेष्टने)।
- 'अथ संत्यजतो धर्ममधर्मं चानुतिष्ठतः। प्रतिसंवेष्टते भूमिरग्नौ चर्माहितं यथा' (भा० उ० ३४।२९)॥ **प्रतिसंवेष्टते सङ्कुचति।**

## सृज्
- सृज् (सृज विसर्गे)।
- 'अटव्यन्तपालपुरराष्ट्रमुख्यैश्च प्रतिसंसर्गम्' (कौ० अ० २।१६।२१)। **प्रतिसंसर्गः संसर्गः। प्रतिरर्थे नान्तरं करोति।**
- 'प्रतिसंसृज्यमानाश्च…यत्तन्निःसत्तासत्तं निःसद् सन्निरसद् व्यक्तमलिङ्गं प्रधानं तत् प्रतियन्ति' (यो० सू० २।१९ भा०)। **प्रतिसंसृज्यमानाः प्रलीयमानाः।**

## स्कृ
- स्कृ (डुकृञ् करणे ससुट्कः)।
- 'तडागभेदकं हन्यात्…यद्वापि प्रतिसंस्कुर्यात्' (मनु० ९।२७९)। **प्रतिसंस्कुर्यात् पुनः साधू कुर्यात्, समादध्यात्। प्रतिः पुनरर्थे।**
- 'तत्र कृशमन्नपानप्रतिसंस्कृताभिः क्रियाभिश्चिकित्सेत्' (सुश्रुत० २।७७।२)। **प्रतिसंस्कृताः समवेताः।**

## हृ
- हृ (हृञ् हरणे)।
- 'स्नातस्तु काले यथाविध्यभिहृतमाहूतोऽभ्येतो वा न प्रतिसंहरेत्' (आप० ध० १।२।८।७)। **न प्रतिसंहरेत् न मुञ्चेत् न परिहरेत्।**
- 'तत् साधुकृतसन्धानं प्रतिसंहर सायकम्' (शा० १।११)। **प्रतिसंहर निषङ्गे।**
- 'पर्याप्तचन्द्रेव शरत्त्रियामा' (कु० ७।२६) **पर्याप्तचन्द्रा पूर्णचन्द्रा।**
- 'यस्य त्रैवर्षिकं धान्यं पर्याप्तं भृत्यवृत्तये' (मनु० ११।७)। **पर्याप्तमलम्।**
- 'नामृतस्येव पर्याप्तिर्ममास्ति ब्रुवति त्वयि' (भा० शां० १२९।१)। **पर्याप्तिः परितोषः।**
- 'सन्तुष्टस्यापि जनस्य न त्वमृते पर्याप्तिरस्ति' (पद्मप्रा० पृ० १९)। **पर्याप्तिरलंबुद्धिः।**
- 'अमात्यभूरिवसोरात्मजेत्यपर्याप्तिर्बहुमानस्य' (मालती० १)। **अपर्याप्तिरपरिपूर्णता। पर्याप्तिः स्यात् परित्राणम् इत्यमरः।**
- 'धातुरद्भुतनिर्माणपर्याप्तिमिव रूपिणीम्' (कथा० २६।४७)। **पर्याप्तिः सामर्थ्यम्।**
- 'पर्याप्तिः परिमाणं च गतिश्चन्द्रार्कयोस्तथा' (मात्स्य पु० ११३।२)।
- 'न वा इमाम् (भूमिम्) अश्वरथो न वाश्वतरीरथः सद्यः पर्याप्तुमर्हति' ( )। **पर्याप्तुमन्तं प्राप्तुम्।**
- 'अकार्याण्यपि पर्याप्य कृत्वापि वृजिनार्जनम्' (राज० ४।३८३)। **पर्याप्य समाप्य।**
- 'इमां परीप्सुर्दुर्जाते पराभिभवकातराम्' (माल० ५।११)। **परीप्सुस्त्रातुमिच्छुः।**
- 'हेतुं तदभ्यागमने परीप्सुः' (कि० ३।४)। **परीप्सुर्जिज्ञासुः।**
- 'योगशास्त्रपरा भूत्वा तमात्मानं परीप्सवः' (भा० शां० २५३।१३)। **परीप्सवो जिज्ञासवः।**
- 'अपादाने परीप्सायाम्' (पा० ३।४।५२)। **परीप्सा त्वरा।**

## आस्
- आस् (आस उपवेशने)।
- 'पवित्रवन्तः परि वाचमासते' (ऋ० ९।७३।३)। **पर्यासते परित आसते।**
- 'परि त्वासते निधिभिः सखायः' (ऋ० १०।१७९।२)।
- 'इन्दवो मदिन्तमासः परि कोशमासते' (ऋ० ९।८६।१)। **कोशं द्रोणकलशम्। उक्तोऽर्थः।**
- 'प्रप्रान्ये यन्ति पर्यन्य आसते' (ऋ० ३।९।३)। **पर्यासतेऽलसा अव्यापारा अनुद्युक्तास्तिष्ठन्ति।**
- 'युवो ररावा परि सख्यमासते' (ऋ० १०।४०।७)। **पर्यासते प्रार्थयन्ते कामयन्तेऽभीच्छन्ति। आत्मनं सख्यात्परिहरन्ति व्यावर्तयन्तीति तु संस्कृतशार्मण्यकोषः।**
- 'किमन्ये पर्यासतेऽस्मत्स्तोमेभिरश्विना' (ऋ० ८।८।८)। **पर्यासते पर्यवस्थाय आसते तिष्ठन्ति। प्रतिरुन्धन्ति, वारयन्तीत्यर्थः।**
- 'कण्डूं चोपजनयन्तो गदमुखं पर्यासते' (चरक० विमान० ७।१३)। **पर्यासते परिवार्यासते।**

## इ
- इ (इण् गतौ)।
- 'कस्मात्सत्याद् गायत्री कनिष्ठा छन्दसां सती यज्ञमुखं परीयाय' (तै० सं० ६।१।६।४२)। **परीयाय प्राप।**
- 'आसामहं राज्यं परीयाम्' (तै० सं० ७।५।८।३)। **परीयाम् प्राप्नुयाम् अधिगच्छेयम्।**
- 'अग्रं देवतानां परीयाय' (तै० ब्रा० ३।१।५।८)। **श्रैष्ठ्यम् प्रापेत्यर्थः।**
- 'एतस्याग्नेरन्तं न पर्यैत्' (श० ब्रा० ६।२।१७)। **उक्तोऽर्थः।**
- 'यद्वा एतैरत्र सर्वैः प्रजापतिरयक्ष्यत् तदेवाग्नेरन्तं पर्यैष्यत्' (श० ब्रा० ६।२।१।१३)। **उदितचर एवार्थः।**
- 'सर्वेषां भूतानां श्रैष्ठ्यं… पर्येति' (शां० ब्रा० २६।३)। **पर्येति प्राप्नोति।**
- 'न स पुनरग्रं पर्येति' (पञ्च० ब्रा० १९।१२।९)। **वसूनामेव तावदाधिपत्यं स्वाराज्यं पर्येता' (छां० उ० ३।६।४)। **लुटि रूपम्। अर्थस्तु निर्विशेषः।**
- 'तत् परीयाच्चिकीर्षितम्' (का० नी० सा० १२।३९)। **परीयाद् गच्छेत्। कर्तुमिति शेषः।**
- 'परि द्यावा पृथिवी सद्य आयम्' (अथर्व० २।१।४)। **परितः प्राप्तवानस्मि, परिक्रम्यायम्, पर्यक्राम्यम्।**
- 'त्वं तृतं त्वं पर्येष्युत्सम्' (अथर्व० १७।१।१५)।
- 'जरा वली च मां तात पलितानि च पर्यगुः' (भा० आदि० ८४।२७)। **पर्यगुः अभिव्यापन्।**
- 'अन्तर्बहिश्च लोकांस्त्रीन् पर्यम्यस्कन्दितव्रतः' (भा० पु० १।६।३२)। **पर्येमि व्यश्नुवे व्याप्नोमि।**
- 'ये त्रिषप्ताः परियन्ति विश्वा रूपाणि बिभ्रतः' (अथर्व० १।१।१)। **प्रतिकल्पं प्रतिवत्सरं प्रतिदिनं प्रतिशरीरं पर्यावर्तन्त इत्यर्थ इति सायणः।**
- 'दन्द्रम्यमाणाः परियन्ति मूढाः' (कठोप० १।२।५)। **परियन्ति परिभ्रमन्ति।**
- 'स (मेध्योऽश्वः) पर्येतु (पृथिवीं सागराम्बराम्) यशो दीप्तं तव पार्थिव दर्शयन्' (भा० आश्व० ७२।६)। **पर्येतु विचरतु।**
- 'क्षीण पुण्येव वसुधां पर्येमि विमलानन' (हरि० २।४१।१८)। **पर्येमि पर्यटामि।**
- 'परि वां सप्त स्रवतो रथो गात्' (ऋ० ७।६७।८)। **परिगात् पर्यगात् पर्यक्रामत्।**
- 'स तेनाभिद्रुतः काकस्त्रींल्लोकान्पर्यगात्ततः' (रा० २।९६।४५)। **पर्यगात् पर्याटीत्।**
- 'सुखं दान्तः प्रस्वपिति सुखं च प्रतिबुध्यते। सुख पर्येति लोकांश्च…' (भा० शां० १६०।१२)। **पर्येति विचरति पर्यटति।**
- 'यम् (रथम्) आरूढः स भगवान् पर्येति सकलं जगत्' (मात्स्य पु० १७४।७)। **उक्तोऽर्थः।**
- 'अहमुत्तरतः पर्येष्यामि' (श० ब्रा० १।२।४।११)। **पर्येष्यामि परिक्षेप्स्यामि परिवेष्टयिष्यामि।**
- 'यथा यथा च पर्येति लोकतन्त्रमसारवत्' (भा० शां० १७४।४)। **पर्येति पर्यालोचयति।**
- 'मनसा सप्त पर्येति क्रमशो विषयानिमान्' (भा० वन० १०१।२०)। **पर्येति परिचिन्तयति सम्यग् जानाति।**
- 'अनर्थं सानुबन्धं यो विदित्वा सर्वकर्मसु। अर्थमर्थानुबन्धं च पर्येष्यति स पण्डितः' (रा० ५।८१।४)॥ **पर्येष्यति विज्ञास्यति।**
- 'अथ क्षमामेव निरस्तविक्रमश्चिराय पर्येषि सुखस्य साधनम्' (कि० १।४४)। **पर्येषि=अवगच्छसि।**
- 'परि त्वेषस्य दुर्मतिर्महीगात्' (ऋ० २।३३।१४)। **परिगात् अपक्रामेत्, निवर्तताम्, अस्मानतिहाय गच्छेत्।**
- 'यत् किंच वदामि तन्मे मा परिगात' (ऐ० ब्रा० ६।३३)। **मा परिगात निन्दां मा स्म कुरुतेति सायणः। सोऽयमर्थः शब्दमयदिया दुर्लभः। नात्र गायतिर्धातुः। परिपूर्व एतिरिह परिवर्जनेऽ नाकर्णनलक्षणे वर्तत इति संस्कृतशार्मण्यकोषः।**
- 'जिष्णुं त्रैगर्तकाः परीताः पर्यवारयन्।' (भा० १४।२१६७)। **परीता इत्यत्र कर्तरि क्तः। परितो गता इत्यर्थः।**
- 'ते परीताः कुरुश्रेष्ठ नश्यन्तः स्म ह्युपेक्षिताः' (भा० आश्व० ५३।२२)। **इहापि पूर्ववत् कर्तरि निष्ठा। परितः प्राप्ता इत्यर्थः।**
- 'परीतं बहुभिर्वृक्षैः श्यामं सिद्धोपसेवितम्।' (रा० २।५५।६)। **परीतं परिक्षिप्तम्। कर्मणि क्तः।**
- 'धूमेनापि परीताङ्गीं दीप्तामग्निशिखामिव' (रा० १।४९।१६)।
- 'धृतिपरीतमिवात्मानं दर्शितवान्' (पञ्चत०)।
- 'परीतकालः पुरुषो यत् कर्म प्रतिपद्यते' (रा० ३।५७।१८)। **परीतकालो तीतकालः क्षीणायुः।**
- 'परीतसत्त्वाः सहसा निपेतुः' (भा० भी० ५९।१२१)। **परीतसत्त्वाः गतप्राणाः। परासवो व्यसवः।**
- 'अपि वोद्बन्धनादीनि परीतानि व्यवस्यति' (भा० आश्व० १७।१३)। **परीतानि विपरीतानि।**
- 'परीतस्तव पुत्रोऽयं धृतराष्ट्र सुमन्दधीः' (भा० उ० ८८।१९)। **परीतः, विपरीतः, प्रतीपः।**
- 'परीत्य लोकान्…प्रदिशो दिशश्च' (वा० सं० ३२।११)। **मनसा परिक्रम्य।**
- 'परीत्येशानं त्रिः' (कि० १८।४५)। **परीत्य प्रदक्षिणीकृत्य।**
- 'प्रदक्षिणं परीत्याग्निं चरेद्भैक्षं यथाविधि' (मनु० २।४८)। **परीत्य परिक्रम्य।**
- 'ततः श्रेष्ठी समं तेन त्रिः परीत्य जितालयम्' (बृ० क० को० ७०।७८)। **उक्तोऽर्थः।**
- 'परीत्य कृत्स्नं मनसा नृलोकम्' (अवदा० जा० २।४)। **परीत्य पर्यट्य विचर्य।**
- 'यस्यामितानि वीर्या न राधः पर्येतवे' (ऋ० ८।२४।२१)। **पर्येतवे परिमातुं शक्यम्।**
- 'तान् (असुरान् देवाः) समन्तं पर्यायं प्राणुदन्त' (पञ्च० ब्रा० ९।१।३) **पर्यायं परीत्य। णमुलन्तम्।**
- 'मा भूत् कालस्य पर्ययः' (रा० १।७३।३)। **पर्ययोऽत्ययः।**
- 'यथर्तुंलिङ्गान्यृतवः स्वयमेवर्तुपर्यये' (मनु० १।३०)। **ऋतुपर्यये स्वकायविसरे।**
- 'पश्य कालस्य पर्ययम्' (भा० वि० १९।४२, आश्रम० ११।१२)। **पर्ययो विपर्ययः, वैपरीत्यम्, प्रातिकूल्यम्।**
- 'कालपर्यायमाज्ञाय मा स्म शोके मनः कृथाः' (भा० भीष्म० २।५)।
- 'वहेदमित्रं स्कन्धेन यावत्कालस्य पर्ययः। ततः प्रत्यागते काले भिन्द्याद् घटमिवाश्मनि' (भा० आदि० १४०।२१-२२)॥ **उक्तोऽर्थः।**
- 'नोत्सीदेम (वयं मृगाः) महाराज क्रियतां वासपर्ययः' (भा० वन० २५८।५)। **पर्ययः परिवर्तः। वासान्तरं नः कल्प्यतामित्याह।**
- 'पक्षिणोपि निपातेन येषां स्यात्स्कन्धपर्ययः' (भा० शां० १५।२६)। **पर्ययो विगमो विनाशः।**
- 'ऋतुपर्यायशिथिलैर्वृत्तनृत्यसमुज्झितैः' (हरि० २।१६।२५)। **पर्यायोऽपगमो व्यपायः।**
- 'आङ्गरिष्ठोऽथ पप्रच्छ कृत्वा समयपर्ययम्' (भा० शां० १२३।१२)। **समयपर्ययो मर्यादाभङ्गः।**
- 'अदृश्यन्तोष्णपर्याये मेधानामिव वागुराः' (भा० द्रोण० ९८।३२)। **पर्यायः पर्ययोत्ययः।**
- 'कालपर्याययोगेण राजा मित्रसहोऽभवत्' (रा० ७।६५।१७)। **उक्तोऽर्थः।**
- 'पर्यायकाले धर्मस्य प्राप्ते कलिरजायत' (भा० उ० ७४।१२)। **पर्यायोऽन्तः।**
- 'पर्यायपीतस्य सुरैर्हिमांशोः कलाक्षयः श्लाघ्यतरो हि वृद्धेः' ( रघु० ५।१६)। **पर्यायः क्रमः परिपाटी। पर्यायेण क्रियायामेवं दोषः।**
- 'तन्त्रेण तु क्रियायां भवति क्वचित्संभवः' (मी० ६।२।२ सूत्रे शा० भा०)।
- 'पर्यायेण हि दृश्यन्ते स्वप्नाः कामं शुभाशुभाः' (वेणी० २।१४)। **पर्यायेण कादाचित्कतया।**
- 'मत्सदृशं किमपि रूपं मां च पर्यायेण निर्वर्णयन्ती' (दशकु० ५)।
- 'लोकपर्यायवृत्तान्तं प्राज्ञो जानाति नेतरः' (भा० शां० १७४।३०)। **लोकपर्यायो लोकनिर्माणम् इति नीलकण्ठः। कोषं च प्रमाणमुद्धरति--पर्यायस्तु प्रकारे स्यान्निर्माणेऽवसरे क्रमे इति विश्वः।**
- 'न पर्यायोऽस्ति मत्साम्यं त्वयि कुर्युर्विशाम्पते' (भा० उ० ७३।७)। **पर्याय उपायः।**
- 'पर्यायो निधनस्यायं निर्धनत्वं शरीरिणाम्' (पञ्चत० २।९९)। **पर्यायो नामान्तरम्।**
- 'न पर्यायोऽस्ति यद्राजन् श्रियं निष्केवलामहम्। तैः सहेमामुपाश्नीयाम्…' (भा० उ० ८८।१२)॥ **पर्यायः प्रकारान्तरम् इति नीलकण्ठः।**
- 'अम्लानमालान्वितसुन्दरीणां पर्याय एषोऽस्ति च हर्षितानाम्' (मात्स्यपु० १३९।४०)। **पर्यायः प्रकारः, विधिः, आचारः।**
- 'अस्त्राणामपि पर्यायं कर्तुमिच्छन्ति मानवाः' (भा० शल्य० ३२।३०)। **पर्यायः परिवर्तनमस्त्रान्तरग्रहणम्।**
- 'पर्याये तात कस्मिंश्चित् ब्राह्मण्यमिह विन्दति' (भा० अनु० २९।१२)। **पर्याये कालपर्यये सति।**
- 'यथर्तुष्वृतुलिङ्गानि नानारूपाणि पर्यये। दृश्यन्ते तानि तान्येव…' (वि० पु० १।५।६५)॥ **पर्यये पुनः पुनरागमे।**
- 'चतुर्युगान्तपर्याये लोकानां यद् भयं भवेत्' (हरि० १।४२।६, मात्स्य पु० १।७२।१७)। **अन्तपर्याये चरमेऽवान्तरप्रलये।**
- 'पर्यायार्थे ददुश्चापि रत्नानि सुबहून्यथ' (हरि० २।९३।४)। **पर्यायार्थे वेषधारणार्थमिति नीलकण्ठः।**
- 'पर्यायं नाध्यवस्यन्ति देवमानुषयोजनाः' (भा० उ० ७७।४)। **पर्यायं बलाबलनिर्णयम्।**
- 'नैनं घ्नन्ति पर्यायिणः' (अथर्व० ६।७६।४)। **पर्यायिणः परित आगन्तारः।**

## इष्
- इष् (इष गतौ, इष इच्छायाम्)।
- 'स होवाच भगवन्तं वा अहमेभिः सर्वैरार्त्विज्यैः पर्यैषिषम्' (छां० उ० १।११।२)। **पर्यैषिषममार्गयम्।**
- 'दोषं ह्येषां नाध्यगच्छं परीच्छन्' (भा० उ० २२।४)। **परीच्छन् अन्विष्यन्, परीक्षमाणः।**
- 'श्रूयतां यः प्रयत्नो मे सीतापर्येषणे कृतः' (भा० वन० २८२।१७)। **पर्येषणमन्वेषणं विचयः।**
- 'ब्राह्मणेष्वेव मेधावी बुद्धिपर्येषणं चरेत्' (भा० वन० २६।१८)। **बुद्धिपर्येषणं बुद्धेः साकल्येन सङ्ग्रहणम्।**
- 'बाधनाऽनिवृत्तेर्वेदयतः पर्येषणदोषादप्रतिषेधः' (व्याय० ४।१।५७)। **पर्येषणं प्रार्थना, विषयार्जनतृष्णा। परेरिच्छार्थस्य इषेर्ल्युटि रूपम्।**
- 'हीयमानेन वै सन्धिः पर्येष्टव्यः समेन वा' (भा० शल्य० ४।४३)। **पर्येष्टव्य एष्टव्यः।**

## ईक्ष्
- ईक्ष् (ईक्ष दर्शने)।
- 'अथ सर्वाणि भूतानि पर्यैक्षत' (श० ब्रा० १०।४।२।२१)। **इतस्ततोऽवालोकयदित्यर्थः।**
- 'अर्थनित्यः परीक्षेत केनचिद् वृत्तिसामान्येन' (नि० २।१) **परीक्षेत परिच्छिन्द्यात्, विविञ्चीत।**
- 'दूरादेव परीक्षेत ब्राह्मणं वेदपारगम्' (मनु० ३।१३०)। **परीक्षेत लक्षयेत् विभावयेत्। दुरात् पितृपितामहाद्यभिजनशुद्धिनिरूपणेनेति कुल्लूकः।**
- 'ततो वासं परीक्षेत धर्मनित्येषु साधुषु' (भा० शां० २८७।३६)। **परीक्षेत इच्छेत्।**
- 'परीक्षमाणस्तत्राथ मार्गमाणश्च जानकीम्' (रा० ५।१७।१)। **परीक्षमाण इतस्ततो विलोकमानः।**
- 'तुलामानं प्रतीमानं सर्वं च स्यात्सुलक्षितम्। षट्सु षट्सु च मासेषु पुनरेव परीक्षयेत्' (मनु० ८।४०३)॥ **परीक्षां कारयेत्।**
- 'अदेवमातृकान् ग्रामान् परीक्ष्य विविधाः क्षितीः। संविभेजे विभक्तेन नादेयेन वारिणा' (रघु० ५।१०९)॥ **परीक्ष्य सम्यग् विभाव्य।**

## ईश्
- ईश् (ईश ऐश्वर्ये)।
- 'स्रष्टापि नापमार्ष्टुं तत् परीष्टे स्वकृतां कृतिम्' (स्कन्द पु० का० ४।१९।५०)। **परीष्टे ईष्टे प्रभवति। नार्थः परिणा।**

## उक्ष्
- उक्ष् (उक्ष सेचने)।
- 'त्रिः (अग्नीन्) पर्युक्षति' (गो० ब्रा० पू० १।१४)। **पर्युक्षति परित उक्षति अभिषिञ्चति।**
- 'तद्रुधिरपर्युक्षितं निजाश्रमाङ्गनं दृष्ट्वा' (महावीर०)। **पर्युक्षितमभिषिक्तम्। शोणिताप्लुतम्।**
- 'आहवनीयं पर्युक्ष्य' (का० श्रौ० ४।१३।१६)। **उक्तोऽर्थः।**

## ऊह्
- ऊह् (ऊह वितर्के)।
- 'त्वा…पर्युहामि शतशारदाय' (तै० सं०)। **परिवहामि, प्रतिगृह्णामीत्यर्थः।**
- '(यूपं) पुरीषेण पर्यूहति' (भा० श्रौ० ७।८।१३)। **मृच्चयेन परिष्टभ्नाति।**
- 'हनू हैवास्यैतेऽअथ पर्यूहति' (श० ब्रा० ३।५।४।२२)। **मृदा प्रच्छादयतीत्यर्थः।**
- 'विशैवैनं पशुभिर्ब्रह्मवर्चसेन पर्यूहति' (तै० आ० ५-३)। **पर्यूहति परिक्षिपति। वेष्टयति।**
- 'देवपुरा एवैतास्तनुपानीः पर्यूहते' (तै० सं० ५।७।३।१०)। **पर्यूहते प्रतिष्ठापयति।**
- 'दक्षिणतो वज्रं पर्यौहत्' (तै० सं० ५।३।९।२९)। **पर्यौहत् अधारयत्।**
- 'ते देवाः प्रतिबुध्य मित्रावरुणौ दक्षिणतः पर्यौहन्' (ऐ० ब्रा० ६।४)। **रक्षकत्वेनावस्थापितवन्त इति सायणः।**
- 'ते वायुमवस्तात् पर्यौहन्' (जै० ब्रा० २।६)। **अधारयन्नित्यर्थः।**
- 'अस्मै यजमानाय पर्यूह' (तै० सं० १।१।७)। **परितः सेवमानान् कुर्वित्यर्थः।**
- 'कुम्भी… साम्ना पर्यूढा' (अथर्व० ११।३।१५)। **पर्यूढा परिवेष्टिता।**
- 'प्रदक्षिणं पांसुभिः पर्यूह्य' (आप० श्रौ० ७।३।१०।१२)। **पर्यूह्य वेष्टयित्वा। पर्युह्येति तु पाणिनीया इच्छन्ति।**

## ॠ
- ॠ (ॠ गतौ)।
- 'प्रत्येव तिष्ठति पर्यारिणी भवति' (तै० सं० २।१।४।७)। **पर्यारिणी प्रसवकालमतीत्य कृतप्रसवेति भट्टभास्करः।**
- 'पर्यारिणीति परिहासूर्भवति' (सत्या० श्रौ० २२।१।८)। **या गौर्गभिणी सती प्राप्तं प्रसवकालं परित्यज्य चिरं गर्भं धृत्वा पश्चात्प्रसूयते सा पर्यारिणी।**

## ऋष्
- ऋष् (ऋष गतौ)।
- 'अथ पर्यृषति।…समम्भूमिपर्यृषणं करोति' (श० ब्रा० ३।६।१।१८)। **मृदं निपीडयतीत्यर्थः।**
- 'परि यत्काव्या कविर्नृम्णा बसानो अर्षति' (ऋ० ९।७।४)। **पर्यर्षति परिगच्छति परिक्रामन्नधिगच्छति।**
- 'तान्सर्वैः स्तोमैरवस्तात् पर्यार्षन्' (ऐ० ब्रा० ४।१९)। **पर्यार्षन् परितो गताः, रक्षणार्थं परितो वेष्टनं कृतवन्त इत्यर्थ इति सायणः।**

## एष्
- एष् (एषृ गतौ)।
- 'जग्मुः सिद्धसंकल्पाः पर्येषन्तो विभावसुम्' (भा० अनु० ८५।१९)। **पर्येषन्तो विचिन्वन्तः।**

## कथ्
- कथ् (कथ वाक्यप्रबन्धे)।
- 'यतः काव्यस्य प्रभेदा मुक्तकं…पर्यायबन्धः परिकथा… इत्येवमादयः' (ध्वन्या० ३।७ व्याख्यायाम्)। **धर्मादिपुरुषार्थान्यतमाधिकरणकः कथासङ्ग्रहः परिकथा।**

## कल्
- कल् (कल गतौ संख्याने च)।
- 'स्त्रीलोकः परिकलयाञ्चकार तुल्यं पल्यङ्कैर्विगलितहारचारुभिः स्वैः' (शिशु० ८।९)। **परिकलयाञ्चकार मेने जग्राह।**

## काङ्क्ष्
- काङ्क्ष् (काक्षि काङ्क्षायाम्)।
- **परिकाङ्क्षितः परित्यक्तैषणो यतिर्भवति।**

## कास्
- कास् (कासृ शब्दकुत्सायाम्)।
- परिकासनं पुनः पुनः कासनं भवति। तथा चापस्तम्बगृह्ये (३।३।२) प्रयोगः--'अर्थप्राध्बस्य परिक्षवे परिकासने चाप उपस्पृश्य।'

## कुप्
- कुप् (कुप क्रोधे)।
- 'सुदर्शनं परिकुपितं निशम्य ते' (भा० आदि० १९।२९)। **परिकुपितम् अतिकुपितम्।**

## कूज्
- कूज् (कूज अव्यक्ते शब्दे)।
- 'पर्यकूजि सरुजेव तरुण्यास्तारलोलवलयेन करेण' (सा० द०)। **पर्यकूजि परितो गुञ्जितम्, सर्वतो विरुतम्।**

## कृ
- कृ (डुकृञ् करणे)।
- 'वासो यथा परिकृतं मदिरामदान्धः' (भा० पु० ११।१३।३६)। **परिकृतं परिहितं परिकीर्णं परिक्षिप्तम्।**
- 'नालीढया परिकृतं भक्षयीत कदाचन' (भा० अनु० १०४।९०)। **परिकृतं संस्कृतं सम्पादितम्। आलीढा रजस्वला। नालीढं नापरिहितमिति पाठान्तरम्। तत्रालीढं गवाद्याघ्रातम्। अपरिहितं परिषेचनहीनम्।**
- 'वैसर्पदाहज्वरयोरेवं चोक्ता परिक्रिया' (का० सं० चिकित्सा० मदात्यय० श्लो० ५१)। **परिक्रिया शोधनम्।**
- 'कुटीकञ्चुकनेपथ्यमण्डपादेः परिक्रियाम्' (शुक्र० २।१५५)। **उक्तोऽर्थः।**
- 'तद्वशीकारात् परिपूर्णयोगिनश्चित्तं न पुनरभ्यासकृतं परिकर्मापेक्षते' (यो० सू० १।३९ सूत्रभाष्ये)। **परिकर्म संस्कारः, शोधनम्।**
- 'प्रसादं कुरु तन्वङ्गि क्रियतां परिकर्म ते। भजस्व माम्…' (भा० वन० २८१।८)॥ **परिकर्म प्रसाधनम्। परिकर्माङ्गसंस्कार इत्यमरः।**
- 'मैत्र्यादिचित्तपरिकर्मवित्' (शिशु० ४।५५)। **चित्तपरिकर्म चित्तपरिशुद्धिः।**
- 'अनग्निकाः सोदकाश्च खले स्युः परिकर्म्मिणः' ( )। **परिकर्म्मिणः अङ्गपरिमार्जाः, शोधकाः, अलङ्कारकाश्च।**
- 'ममाप्येष स्तोत्रे हर निरपवादः परिकरः' (महिम्न: स्तोत्रे १)। **परिकरः कटिः, परिकरबन्धः।**
- '…यत्कृत परिकरो मया। तत् साधय त्वमपि…' (कथा० २६।२०२)। **उक्तोऽर्थः। परिकर्ता स याजको भवति यः परिवेत्तृविवाहविधिं निर्वर्तयति स च पतितो भवतीति हारीतः।**

## कृत्
- कृत् (कृती छेदने)।
- 'ऋश्यस्येव परिशासं परिकृत्य परि त्वचः' (अथर्व० ५।१४।३)। **परिकृत्य परितः कर्तित्वा, परिच्छिद्य।**
- 'गणान्नं गणिकान्नं च लोकेभ्यः परिकृन्तति' (मनु० ४।२१९)। **परिकृन्तति पृथक्करोति। व्यावर्तयतीत्यर्थः।**
- 'अङ्गानि मा परिकर्तीः' (शां० ब्रा० १०।४)। **अङ्गभङ्गं मा कार्षीः, विशसनं मा स्म करोः।**
- 'आटोपशूलौ परिकर्तिका च' (सुश्रुत० उत्तर० अ० ५५)। **परिकर्तिका कर्तनवत् पीडा।**

## कृत्
- कृत् (कृती वेष्टने)।
- 'आस्तां जाल्म उदरं श्रंसयित्वा कोश इवाबन्धः परिकृत्यमानः' (अथर्व० ४।१६।७)। **परिकृत्यमानो वेष्ट्यमानः।**

## कृष्
- कृष् (कृष विलेखने)।
- 'श्वापदाः परिकर्षन्तु नरांश्च निहतान्मया' (रा० २।९६।३०)। **परिकर्षन्तु परितः कर्षन्तु।**
- 'इतश्चेतश्चैनं कृतान्तः परिकर्षति' (रा०)।
- 'रागाभिभूतः पुरुषः कामेन परिकृष्यते' (भा० वन० )। **उक्तोऽर्थः।**
- 'योऽसौ शतसहस्राणि सहस्रं परिकर्षति' (रा० ६।२।२८)। **परिकर्षति नयति, सेनानीर्भवति।**
- 'स्थाने स्मिन् (स्वर्गे) वस राजेन्द्र कर्मभिर्निजितैः शुभैः। किं त्वं मानुष्यकं स्नेहमद्यापि परिकर्षसि' (भा० महाप्रस्था० ३।३३)। **परिकर्षसि वहसि, सततं चिन्तयसि इति भावः।**
- 'अनावृष्ट्या तथा राजा स तदा परिकर्षितः' (रा० १।८।१३)। **परिकर्षितः कदर्थितः परिक्लिष्टः।**
- 'नाविन्दतार्ति परिकर्षितापि' (भा० पु० ४।२३।२०)। **कृच्छगताऽपीत्यर्थः।**

## कॄ
- कॄ (कॄ विक्षेपे)।
- 'सोमक्रयण्याः पदं जघनेन गार्हपत्यं परिकिरति' (श० ब्रा० ३।६।३।४)। **परिकिरति विकिरति।**
- 'यदा परिकरिष्यन्ति ऐणेयानि तन्तुना' (भा० उ० ६३।७)। **परिकरिष्यन्ति वेष्टयिष्यन्ति।**
 - 'प्रभिन्नमिव मातङ्गं परिकीर्णं करेणुभिः' (भा० वि० १९।२९, रा० ५।१४।२८)। **परिकीर्णमाकीर्णं परिगतम् परिक्षिप्तम्।**
- 'दिवसं परिकीर्णानामाहारार्थं पतत्त्रिणाम्' (रा० २।११९।४)। **परिकीर्णानां परितः संचरितवताम्।**
- 'भ्रमरैः कुसुमानुसारिभिः परिकीर्णा परिवादिनी मुनेः' (रघु० ८।३५)। **उक्तोऽर्थः।**
- 'महीं महेच्छः परिकीर्य सूनौ' (रघु० १८।३३)। **परिकीर्य परिदाय समर्प्य।**
- 'धष्टिभ्यां भस्मना परिकीर्याङ्गारैश्च' (का० श्रौ० २६।३।९)। **परिकीर्य आकीर्य।**

## कृत्
- कृत् (कृत संशब्दने)।
- 'न दत्त्वा परिकीर्तयेत्' (मनु० ४।२३६)। **न परिकीर्तयेत् न परस्य कथयेत्, नोच्चैर्घोषयेत्।**

## क्लृप्
- क्लृप् (कृपू सामर्थ्ये)।
- 'श्रेयसे शाश्वतो देवो वराहः परिकल्पताम्' (उत्तर० ५।२७)। **परिकल्पतां परिकल्पयताम् प्रदिशतु वितरतु।**
- 'गौर्मूल्यं परिकल्प्यताम्' (भा० अनु० ५१।२२)। **गौः क्रयसाधनं द्रव्यमुत्तमं विज्ञायताम् इत्यर्थः।**
- 'उभे सन्ध्ये शयानस्य यत्पापं परिकल्प्यते' (रा० २।७५।४४)। **परिकल्प्यते (शास्त्रेण) विधीयते।**
- 'दशावरा वा परिषद् यं धर्मं परिकल्पयेत्' (मनु० १२।११०)। **परिकल्पयेत् विनिगमयेत्, व्यवस्येद्, व्यवस्थापयेत्।**
- 'सर्वागमानामाचारः प्रथमः परिकल्प्यते' (भा० अनु० १४९।३७)। **परिकल्प्यते परिगण्यते।**
- 'सन्धिं च विग्रहं यानमासनं संश्रयं तथा। द्वैधीभावं गुणानेतान्यथावत् परिकल्पयेत्' (याज्ञ० १।३४७)॥ **यथावत् परिकल्पयेत् सम्यक् प्रयञ्जीत।**
- 'आर्यपुत्रायमेकाकी नूपुरो न विराजते। अनुरूपस्तदेवास्य द्वितीयः परिकल्प्यताम्' (कथा० २५।१७३)॥ **परिकल्प्यतां निर्माप्यताम्।**
- 'अन्यत्र वासं परिकल्पयन्तु' (व० बृ० सं० ५९।११)। **वासं गृहं निर्मान्त्वित्यर्थः।**
- 'न त्वेनं वणिजं तात श्राद्धे च परिकल्पयेत्' (भा० अनु० २३।२५)। **परिकल्पयेत् केतयेत्, निमन्त्रयेत।**
- 'श्यामान् वारणपुष्पांश्च तथाष्टपदिका लताः। तत्र तत्र परिक्लृप्ता ददर्श स महीपतिः' (भा० अनु० ५४।६)॥ **परिक्लृप्ता विद्यमानाः।**
- 'परिकल्पितसान्निध्या काले काले च वन्दिषु' (रघु० ४।६)। **परिकल्पितं कृतं साधितम्।**
- 'चित्रे निवेश्य परिकल्पितसत्त्वयोगा' (शा० २।१०)। **उक्तोऽर्थः।**
- 'मिथुनं परिकल्पितं त्वया सहकारः फलिनी च नन्विमौ' (रघु० ८।६१)। **परिकल्पितं प्रणीतं रचितं योजितम्।**
- 'निश्चिते गमनेऽन्येद्युर्लग्ने च परिकल्पिते' (कथा० १५।१२७)। **परिकल्पिते नियते।**
- 'यं सर्वशैलाः परिकल्प्य वत्सम्' (कु० १।२)। **परिकल्प्य, विधाय, वत्सत्वमारोप्य।**

## क्रम्
- क्रम् (क्रमु पादविक्षेपे)।
- 'परि वाजपतिः कविरग्नि र्हव्यान्यक्रमीत्' (ऋ० ४।१६।३)। **पर्यक्रमीत् परितो गतवान्, पर्यरभतेत्यर्थः।**
- 'तामन्वेष्टुं स नृपतिः परिचक्राम सर्वतः' (भा० आदि० १७१।४३)। **परिचक्राम परिबभ्राम पर्याट।**
- 'अक्षौहिणीपरिवृतः परिचक्राम मेदिनीम्' (रा० १।५१।२१)। **उक्तोऽर्थः।**
- 'मृत्युमेव तत् पर्यक्रामत्' (ऐ० ब्रा० ३।१४)। **पर्यक्रामत्=अत्यक्रामत्, उदलङ्घत।**
- 'यथाविधि यथान्यायं परिक्रामन्ति शास्त्रतः' (रा० १।१४।३)। **शास्त्रोक्तस्वस्वक्रियाक्रममविस्मृत्य प्रवर्तन्त इत्याहेति कतकः।**
- 'पर्यक्रामंश्च विधिवत् स्वे स्वे कर्मणि याजकाः' (रा० १।१४।३)। **इति पाठान्तरम्।**
- 'प्राकारं परितः शरासनधरैः क्षिप्रं परिक्रम्यताम्' (मुद्रा० २।१३)। **धानुष्काश्चङ्क्रम्यन्तामित्याह।**
- 'परिक्रान्ता मही सर्वा सत्त्ववन्तश्च सूदिताः' (रा० १।४०।७)। **परिक्रान्ता भ्रान्ता।**
- 'परिक्रान्तेषु लघुषु अध्वर्युपुरुषेषु च' (मात्स्य० पु० १४३।८)।
- 'छायामिव प्रतान्त्सूर्यः परिक्रामन्ननीनशत्' (अथर्व० ८।६।८)। **उक्तोऽर्थः।**
- 'परिक्रामति संसारे चक्रवत्' (भा० वन०)। **परिवर्तमाने।**
- 'इदं चोदात्तदन्तानां कुञ्जराणां तरस्विनाम्। शैलपार्श्वे परिक्रान्तम्…' (रा० २।१००।१०)॥ **परिक्रान्तं परिक्रमणस्थानम्। अधिकरणे क्तः।**
- 'स समीक्ष्य परिक्रान्तं सीताया राक्षसस्य च' (रा० ३।६४।३९)। **परिक्रान्तं परिक्रमम्। पादन्यासमिति यावत्। नपुंसके भावे क्तः।**
- 'ऊरुवेगेन महता भीमेन परिकर्षिणा। उत्सहेऽहं परिक्रान्तुं (=परिक्रमितुम्) सर्वानाकाशगोचरान्' (रा० ५।३।४२)। **परिक्रमितुमासादयितुमत्यासादयितुमिति वा।**
- 'सेयं सर्वज्ञस्य ज्ञेया व्यवस्थाऽनुपदं न शक्या परिक्रमितुम्' (३।१।३ न्यायसूत्रे भा०)। **परिक्रमितुं परावर्तयितुम्, प्रत्याख्यातुम्।**
- 'परिक्रम्यावलोक्य च' (नाटकेषु कविवाक्यम्)। **परिक्रम्य चङ्क्रमणं कृत्वा।**

## क्री
- क्री (डुक्रीञ् द्रव्यविनिमये)।
- 'य एवास्य मृत्यौ पादस्तमेव तेन परिक्रीणाति' (श० ब्रा० ११।३।३।५)। **क्रीणातीत्येवार्थः।**
- 'पवस्तैस्त्वा (हे ओषधे) पर्यक्रीणन्' (अथर्व० ४।७।६) **पर्यक्रीणन् विन्यमयन्त। विनिमयेनागृह्णन्नित्यर्थः।**
- 'ब्राह्मणं सुरापं परिक्रीणीयात्' (शां० श्रौ० १५।१५।१४)। **परिक्रीणीयात् परिक्रीणीत अवक्रीणीत भाटकेन गृह्णीयात्।**
- 'कृतेनोपकृतं वायोः परिक्रीणानमुत्थितम्' (मैनाकमद्रिम्) (भट्टि० ८।८)। **कृतेन प्रत्युपकारेण कृतमुपकारं प्रतिददानम्।**
- 'संभोगाय परिक्रीतः कर्तास्मि तव नाप्रियम्' (भट्टि० ८।७८)। **परिक्रीतः क्रीतः।**
- 'शतेन शताय वा परिक्रीतः' (दासः) (सि० कौ०)। **नियतकालभृत्यतया स्वीकृत इत्यर्थः।**
- 'अन्तेबासी बा जुहुयाद् ब्रह्मणा स परिक्रीतः। क्षीरहोता वा जुहुयाद् धनेन स परिक्रीतः' (न्या० भा० ४।१।६०)।
- 'ऋत्विजः शवद्रव्यं दक्षिण्यं प्रतिष्ठाप्य तत्परिक्रीतास्त्यागं कुर्वन्ति' (मी० शा० भा० १०।२।१७।४७)।
- 'भक्त्यै मुक्तिः परिक्रीता सद्भिर्विष्णोरुषादिभिः' (बोप० ५।१८)। **भक्त्यै भक्त्या। करणेऽर्थे सम्प्रदानं वा। अत्र क्रयणम् एवार्थः, न तु परिक्रयणम्। भक्तिरत्र भृतिरित्युपचर्यते।**
- 'नियतकाला मुक्तिः स्वीक्रियत इति भक्तिपरा न सहन्ते।**
- 'परिक्रयणे सम्प्रदानमत्यतरस्याम्' (पा० १।४।४४)। **परिशब्दः सामीप्यं द्योतयति। क्रयो नामात्यन्तिकं स्वीकरणम्। नियतकालं तु तत्समीपमेवेति परिशब्दस्यार्थ इति पदमञ्जरी। परितः क्रयणं परिक्रयणमिति व्युत्पत्तिस्तु न साध्वी। विपरीतार्थाख्यानप्रसक्तेः। दीक्षितोपि शब्दकौस्तुभे हरदत्तमेवानुविधत्ते।**
- 'कोशांशेनाथ कुप्येन सर्वकोशेन वा पुनः। शेषप्रकृतिरक्षार्थं परिक्रय उदाहृतः' (का० नी० सा० ९।१८)॥ **परिक्रयः सन्धिविशेष एतल्लक्षणः।**

## कीड्
- कीड् (कीडृ विहारे)।
- 'यैः परिक्रीडसे सीते विश्वस्तैर्मृगपोतकैः' (रा० ३।६१।५)। **परिक्रीडसे परितः क्रीडसि।**
- 'मरुतस्तमभितः परिचिक्रीडुः' (श० ब्रा० २।५।२।२०)।
- 'परिक्रीडस्व सानुषु' (भट्टि० ८।१०)।

## क्रुश्
- क्रुश् (क्रुश आह्वाने रोदने च)।
- 'भीममार्तस्वरं कृत्वा हाहेति परिचुक्रुशुः' (भा० आदि० ११९।४२)। **परिचुक्रुशुः परितश्चक्रन्दुः।**
- 'परिक्रुष्टं च' (आप० ध० १।१८।१७)। **भोक्तुकामा आगच्छत इत्येवं परिक्रुश्य सर्वत आहूय यद् दीयते तत् परिक्रुष्टमुच्यते।**

## क्लम्
- क्लम् (क्लमु ग्लानौ)।
- 'सन्तप्तवक्षाः सोऽत्यर्थं… परिक्लाम्यति' (सुश्रुत० २।४४७।७)। **परिक्लाम्यति अत्यन्तं ग्लायति।**

## क्लिद्
- क्लिद् (क्लिदू आर्द्रीभावे)।
- 'तीर्थोदकपरिक्लिन्नं दीप्यमानमिवानलम्' (मुनिम्) (रा० १।४८।२४)। **परिक्लिन्नम् अभिषिक्तम्।**

## क्लिश्
- क्लिश् (क्लिशू विबाधने)।
- 'परिक्लिश्यमाने च' (पा० ३।४।५५)। **परिक्लेशः सर्वतो बाधनम् इति काशिका। उरः प्रतिपेषं युध्यन्त इत्युदाहरणम्। कृत्स्नमुरः पीडयन्तो युध्यन्त इति तदर्थः।**

## क्षर्
- क्षर् (क्षर संचलने)।
- 'ऊर्मिर्यः पवित्रे पर्यक्षरत्' (ऋ० ९।६४।११)। **पर्यक्षरत् परितोऽस्यन्दत।**
- 'परि णः क्षरा सहस्रिणीरिषः' (ऋ० ९।६१।३)। **परिक्षर प्रवाहय।**

## क्षि
- क्षि (क्षि क्षये)।
- 'अनादेयं नाददीत परिक्षीणोपि पार्थिवः' (मनु० ८।१७०)। **परिक्षीणः कृशकोषः।**
- 'परिक्षयोऽप्यधिकं रमणीयः' (मृच्छ० १)। **परिक्षयो विभवापकर्षः।**
- 'व्रजद्भिरार्द्रेन्धनवत् परिक्षयम्' (कि० १६।५७)।

## क्षि
- क्षि (क्षि निवासगत्योः)।
- 'अग्निं हीमाः प्रजाः परिक्षियन्ति' (ऐ० ब्रा० ६।३२)। **परिक्षियन्ति परिगृह्य वसन्ति। उपसर्गवशात् सकर्मकत्वम्।**

## क्षिप्
- क्षिप् (क्षिप प्रेरणे)।
- '…ततः सर्वान् परिचिक्षेप पार्थिवान्' (भा० द्रोण० २६।४६)।
- 'गवां सहस्रमप्येकं न च विश्राणितं मया। परिक्षिपसि दण्डेन यावत्तावदवाप्स्यसे' (रा० २।३२।३६)। **परिक्षिपसि उपरिक्षिपसि इति संस्कृतशार्मण्यकोषः। तन्न विचारसहम्। परिशब्दो न क्वचिदुपर्यर्थमाह। दण्डक्षेपेण यावद् वेष्टयसीत्येवार्थोऽक्लेशेन लभ्यः। दण्डेन परिक्षेपः परिग्रहः पदार्थजातस्य विवक्षितः।**
- 'पित्तजे रक्तजे वापि सकृदेव परिक्षिपेत्' (सुश्रुत० सूत्र० १८।२७)। **परिक्षिपेत् व्रणं पट्टेन परिवेष्टयेत्।**
- 'प्रणयाच्चाभिमानाच्च परिचिक्षेप राघवम्' (रा० २।३०।२)। **परिचिक्षेप सोपहासवचनमुक्तवतीति टीकाकृद्रामः। विनिनिन्देत्यर्थः। संस्कृतशार्मण्यकोषकारौ तु आशिश्लेष, उपजुगुहे, दोर्भ्यां परिरेभे इत्यर्थ इत्याचक्षाते। स न शक्योऽभ्युपैतुम्। तत्र व्यवहारादर्शनात्। परिपूर्वस्य क्षिपेर्वेष्टनमर्थः प्रसिध्यति। कामं परिरम्भो नाम वेष्टनप्रकारो भवति, तथापि तत्रार्थे परिक्षिपेर्व्यवहारो नास्ति। प्रकरणविरोधाच्च। इहैवानन्तरे श्लोके सीताकृतो रामक्षेपः श्रूयते--किं त्वाऽमन्यत वैदेहः पिता मे मिथिलाधिपः। राम जामातरं प्राप्य स्त्रियं पुरुषविग्रहम इति। अभिमानादिति हेतुवचनाच्च निन्दापरमेव वाक्यमिति व्यवसीयते।**
- 'समन्ततः परिक्षिप्ता माताऽभून्मे दवाग्निना' (भा० आश्रम० ३८।१८)। **परिक्षिप्ता परीताऽऽलीढा।**
- 'अन्त्रेण पृथिवी दृष्टा परिक्षिप्ता जनार्दन' (भा० उ० १४३)। **परिक्षिप्ता वेष्टिता।**
- 'कालधर्मपरिक्षिप्तः पाशैरिव महागजः' (रा० २।७२।३७)। **परिक्षिप्तः सन्दानितः, बद्धः संयतः।**
- 'दुःसहा हि परिक्षिप्ताः क्वणद्भिरलिगाथकैः' (भट्टि० ६।८४)। **उक्तोऽर्थः।**
- 'त्रिलोचनाक्षिविक्षेपपरिक्षिप्तमहैनसि' (स्कन्द० पु० का० ४।७५।४८)। **पराशब्दस्य स्थाने परिशब्दो व्यवहारभेदाय कल्पते। दूरं क्षिप्तानि महान्त्येनांसि यस्य तस्मिन्।**
- 'कोष्ठकीकृत्य चाप्येनं परिक्षिप्य च सर्वशः' (भा० शल्य० २३।८७)। **परिक्षिप्य, परिवेष्ट्य परीत्य।**
- 'महार्णवपरिक्षेपं लङ्कायाः' (रघु० १२।६६)। **परिक्षेपः परिवेषः।**
- 'असतां च परिक्षेपः सतां च परिगूहनम्' (का० नी० सा० १४।५१)। **परिक्षेपो दानमानाभ्यां व्यपरोपणम् इति मङ्गला। परित्याग इत्युपाध्यायनिरपेक्षा।**
- 'चतुष्पथगदायुद्धे' (भा० आदि० ६८।१२)। **चत्वारः प्रक्षेपविक्षेपपरिक्षेपाभिक्षेपाख्याश्चत्वारः पन्थानोऽस्येति चतुष्पथम्। परिक्षेपो बहुषु समन्तात् परिभ्रमणेन शत्रूणां क्षेप इति नीलकण्ठः।**

## क्षु
- क्षु (क्षु शब्दे)।
- 'अनुहवं परिवादं परिक्षवम्' (अथर्व० १९।८।४)। **परितः क्षवः परिक्षवः क्षुत्। परिरिह वर्जने वा। वर्जिते प्रदेशे क्षवः परिक्षवः।**

## खन्
- खन् (खनु अवदारणे)।
- **परितः खन्यते (खायते) इति परिखा।**

## ख्या
- ख्या (ख्या प्रकथने, चक्षिङ आदेशः ख्याञिति वा)।
- 'दिवो धर्तारं उर्विया परिख्यन्' (ऋ० १०।१०।२)। **परितः पश्यन्तीत्यर्थः।**
- 'अथ योऽयं भावोऽप्सु परिख्यायते यश्चायमादर्शे' (छां० उ० ८।७।४)। **परिख्यायते दृश्यत उपलभ्यते।**
- 'मा नो…मरुतः परि ख्यन्' (ऋ० १।१६२।१)। **मा परिख्यन् मोपेक्षिषत, माऽवजीगणन्।**
- 'मेन्द्रो नो विष्णुर्मरुतः परिख्यन्' (ऋ० ७।९३।८)। **उक्तोऽर्थः।**
- 'अञ्जनेति परिख्याता पत्नी केसरिणः कपेः' (रा० ५।२।१४)।
- 'परिख्याताऽऽख्याता कीर्तिता।' (५।१२)।  
- 'सूतपुत्र यथा भार्गवस्य महात्मनः। च्यवनत्वं परिख्यातं तन्ममाचक्ष्व पृच्छतः' (भा० आदि० ५।१२)। **परिख्यातं विज्ञातं मतम्।**

## खिद्
- खिद् (खिद दैन्ये)।
- 'लोकसंस्थानविज्ञान आत्मनः परिखिद्यतः' (भा० पु० ३।९।२८)। **खिद्यतः=खिद्यमानस्य, दुर्मनायमानस्य, उद्विजमानस्य।**
- 'उत्सङ्गेऽस्य शिरः कृत्वा सुष्वाप परिखिन्नवत्' (भा० आदि० ४७।१५)। **परिखिन्नवत् परिश्रान्तवत्।**
- 'क्षुधिताश्च परिश्रान्ताः परिखिन्नाः पिपासिताः' (रा० ४।५१।२)। **परिखिन्नाः परिद्यूना दूनमनस्काः।**
- 'कान्तावियोगपरिखेदितचित्तवृत्तिः' (ऋतु० ६।२६)। **विरहातुरः, वियोगविक्लवः।**

## गण्
- गण् (गण संख्याने)।
- 'अपरिगणितगुणगण ईश्वरे' (भा० पु० ६।९।३५)। **परिगणनं कार्त्स्न्येन गणनं कलनं संख्यानम्।**
- 'इत्यपरिगणयन्गुह्यकस्तं ययाचे' (मेघ० ५)। **अपरिगणयन् अचिन्तयन्, अविमृशन्।**

## गम्
- गम् (गम्लृ गतौ)
- '…चन्द्ररश्मयः। पर्यगच्छञ्छनैः सर्वा दिशः खं च क्षितिं तथा' (भा० द्रोण० १८४।५१)॥ **व्याप्नुवन्नित्यर्थः।**
- 'इति सीताञ्जलिं कृत्वा पर्यगच्छन्मनस्विनी' (न्यग्रोधम्) (रा० २।५५।२५)। **पर्यगच्छत् पर्यक्रामत्, प्रदक्षिणमकरोत्।**
- 'ताः ( प्रजाः) अग्निना पर्यगच्छत्' (ऐ० ब्रा० ३।३६)। **पर्यगच्छत् पर्यवेष्टयत्। अग्निं प्राकारमकरोदित्यर्थः।**
- 'तानि रथो भूत्वा पर्यगच्छत् तानि परिगत्यात्मन्नधत्त' (श० ब्रा० ९।४।१।२)। **पर्यगच्छत् आसादयत्।**
- 'यथा हि मेरुः सूर्येण नित्यशः परिगम्यते' (भा० वन० १०४।३)। **परिगम्यते परिक्रम्यते प्रदक्षिणीक्रियते।**
- 'परि द्यामिव सूर्योऽहीनां जनिमागमम्' (अथर्व० ६।१२।१)। **पर्यागमम् पर्याटम्।**
- 'तावाश्रमनदीश्चैव वनानि च सरांसि च। तस्यां निशि विचिन्वन्तौ दम्पती परिजग्मतुः' (भा० आदि० ७९१८)। **उक्तोऽर्थः।**
- 'वृषलत्वं परिगता ब्राह्मणानामदर्शनात्' (भा० अनु० ३३।२१)। **परिगताः प्राप्ताः।**
- 'सर्वलोको ह्ययं मन्ये बुद्ध्या परिगतस्त्वया' (भा० शां० २२७।१०७)।
- 'प्रथमपरिगतार्थस्तं रघुः सन्निवृत्तं विजयिनमभिनन्द्य' (रघु० ७।८१)। **परिगतार्थो विदितवृत्तान्तः।**
- 'परिगतशरच्चन्द्रकिरणास्त्रियामाः' (भर्तृ० ३।७६)। **परिगताः प्रसृता व्याप्ताः।**
- 'सर्वे परिगता देशा यज्ञियं न लभे पशुम्' (रा० १।६१।१४)। **परिगता आसादिता विचिताः।**
- 'सर्वे परिगताः शैलाः' (रा० ४।३७।३६)। **उक्तोऽर्थः।**
- 'वयं येभ्यो जाताश्चिरपरिगता एव खलु ते' (भर्तृ० ३।३८)। **परिगताः परित्यज्य गताः प्रेताः। परिप्राप्ते परिगतं प्रज्ञाते परिवेष्टिते इति वैजयन्ती।**
- 'ह्रीपरिगतो बुद्ध्या परित्यज्यते' (हितोप०)। **ह्रियाऽऽविष्ट इत्यर्थः। तेनाष्टौ परिगमिताः समाः कथंचित्। परिगमिताः क्षपिता नीताः।**
- 'ममापि च क्षपयतु नीललोहितः पुनर्भवं परिगतशक्तिरात्मभूः' (शा० ७।३५) **परितो गता शक्तिर्यस्य, व्याप्तसामर्थ्यः।**
- 'परीक्ष्य तत्त्वं परिगन्तुमर्हसि' (भा० शां० २२८।९६)।

## गर्ह्
- गर्ह् (गर्ह कुत्सायाम्)।
- 'किं चान्यन्मयि दुर्वृत्तं येन मां परिगर्हसे' (भा० उ० ४९।३०)। **परिगर्हसे भृशं कुत्सयसि बलवन्निन्दसि अवगायसितराम्।**
- 'धर्माधर्मं च प्राकृतं परिगर्हयन्' (भा० शा० ३१९।९८)। **उक्तोऽर्थः।**

## गल्
- गल् (गल भ्रंशने लौकिकः)।
- 'महाद्रयः परिगलिताग्रसानवः' (भा० आदि० १९।२६)। **परिगलिता भ्रष्टा अधःपतिताः।**
- 'पङ्क-परिगलितचरणभङ्गं कृत्वा' (पञ्चत०)। **परिगलितो निमग्नः।**

 ## गुप्
- गुप् (गुपू रक्षणे)।
- 'प्रजा औरसबद् धर्मावेक्षमाणः पर्यगोपायत्' (भा० पु० ५।२।१)। **परितोऽरक्षदित्यर्थः।**
- 'अनार्या ये न जानन्ति समयं मन्दचेतसः। तेभ्यः परिजुगुप्सेथाः' (भा० शां० ८३।११)। **आत्मानं रिरक्षिषेरित्यर्थः। इह निन्दायां सन्न।**

## गुह्
- गुह् (गुहू संवरणे)।
- 'असतां च परिक्षेपः सतां च परिगूहनम्' (भा० नी० सा० १४।५१)। **परिगूहनं पूजया स्वीकरणम् इति मङ्गला। संवरणमित्युपाध्यायनिरपेक्षा।**

## गै
- गै (गै शब्दे)।
- 'अथैनं सामभिः परिगायति' (श० ब्रा० ९।१।२।३३)। **इममभितः सामानि गायतीत्यर्थः।**
- 'नृत्यन्ति परिगायन्ति वेदयन्तो महद् भयम्' (भा० भीष्म० ३।७)। **परिगायन्ति चञ्क्रम्यमाणा गायन्तीत्यर्थः।**
- 'एतैः कर्मगुणैर्लोके नामाग्नेः परिगीयते' (भा० अनु० ८५।७८)। **परिगीयते सर्वत्र कीर्त्यते।**
- 'चितावाहितमुद्गाता त्रिर्यामेन परिगायन्' (का० श्रौ० २२।६।१५)। **उक्तोऽर्थः।**
- 'यानि नामानि गौणानि विख्यातानि महात्मनः। ऋषिभिः परिगीतानि…' (भा० अनु० १४९।१३)॥

## ग्रह्
- ग्रह् (ग्रह उपादाने)।
- 'मय्यहं तं परिगृह्णामि देवम्' (अग्निम्) (अथर्व० १२।२।३३)। **परिगृह्णामि=अन्तर्दधामि, परिवेष्टयामि।**
- 'द्यावापृथिवीभ्यां वा एतं जातं देवाः पर्यगृह्णन्' (ऐ० ब्रा० १।१६)। **उक्तोऽर्थः।**
- 'बाहुना परिजग्राह दक्षिणेन शिरोधराम्' (वृकोदरः) (भा० आदि० १६३।२६)। **बाहुना कन्धरां परिजग्राह परितो गृहीतवान्। तं राक्षसमगलहस्तयतेत्यर्थः।**
- 'भुजाभ्यां परिजग्राह भीमसेनं महाबलम्' (भा० आदि० १६३।२१। **आददे वेष्टयामास।**
- 'भुजाभ्यां पर्यगृह्णीतां महाकायौ महाबलौ' (भा० द्रोण० १७८।२९)।
- 'ते प्राञ्चं विष्णुं निपाद्य छन्दोभिरभितः पर्यगृह्णन्' (श० ब्रा० १।२।५।६)।
- 'परिमण्डलाभ्यामिण्ड्वाभ्यामुखां परिगृह्णाति' (का० श्रौ० १६।५।३)।
- 'अहमिद्धि पितुष्परि मेधामृतस्य जग्रभ' (ऋ० ८।६।१०)। **वशेऽकार्षमित्याह।**
- 'शुष्णस्य चित्परि माया अगृभ्णाः।' (ऋ० ५।३१।७)। **पर्यगृह्णीथाः पर्यवेष्टयः, वशेऽकरोः, आत्मसादकरोः।**
- 'अथ पशुकामः सायं पशुषु समेतेषु अग्निहोत्रं जुहुयात्। ब्रह्म वा अग्निहोत्रम्। ब्रह्मणैवैतत् पशून्परिगृह्णाति' (जै० ब्रा० १।५)। **परिगृह्णाति अवरुणद्धि।**
- 'भूयिष्ठानहं पशून्यजमाने पर्यग्रहीषम्' (ऐ० ब्रा० ६।२४)। **पर्यग्रहीषमस्थापयम्।**
- 'तथैव परिजग्राह वन्येन हविषा तदा' (भा० आदि० १७५।८)। **परिजग्राह निमन्त्रयाञ्चक्रे।**
- 'पाद्यं परिगृहाणेदमासनं च' (द्रौप० ४।१३)। **परिगृहाण आदत्स्व, प्रतीच्छ, स्वीकुरु।**
- 'परिगृहाण गते सहकारतां त्वमतिमुक्तलताचरितं मयि' (माल० ४।१३)। **स्वीकुर्वित्येवार्थः।**
- 'परिगृह णातु तां कन्याम्' (पञ्चत ० ५।८४)। **दारकर्मणा स्वी कुवित्यर्थः।**
- 'तं दनुश्च दनायूश्च मातेव पितेव च परिजगृहतुः' (श० ब्रा० १।६।३।९)। **प्रत्युत्थानाभिवादाभ्यां सच्चक्रतुरित्याह।**
- 'मातापितृभ्यामुत्सृष्टं…यं पुत्रं परिगृह्णीयात्' (मनु० ९।१७१)। **पुत्रकृतकं स्वीकुर्यादित्यर्थः।**
- 'स्थलयोदकं परिगृह्णन्ति' (तै० सं० १।६।१०।५)। **कूलेन जलं निरुन्धन्तीति वाक्यार्थः।**
- 'वेदिं च परिगृह्णाति' (तै० सं० १।६।९)। **परितो रेखा आलिखतीत्यर्थः।**
- 'बहुत्वं परिगृह्णीयात्साक्षिद्वैधे नराधिपः' (मनु० ८।७३)। **परिगृह्णीयात् प्रमाणत्वेनाङ्गीकुर्यादित्यर्थः। संवादिनो बहून् साक्षिणोऽनुसृत्य विवादं निर्णयेदिति तात्पर्यम्।**
- 'भ्रातरं भरतं रामः परिजग्राह पाणिना' (रा० २।१००।२)। **इह परिणा नार्थः। पाणौ जग्राहेत्येवार्थः।**
- ' नैनमूर्ध्वं न तिर्यञ्चं न मध्ये परिजग्रभत्' (वा० सं० ३२।२)। **परिच्छिनत्ति परिवृणोति। ग्रहेर्जुहोत्यादित्वमूरीकृत्य शतरि रूपम्।**
- 'स्वर्गः परिगृहीतश्च स्वधर्मं परिरक्षता' (रा० ४।२४।१०)। **परिगृहीतो वशे स्थापितः।**
- 'परिगृहीतो वा एतस्य यज्ञः परिगृहीता देवताः' (ऐ० ब्रा० १।३)। **उक्तचर एवार्थः।**
- 'ब्रह्मणा परिगृहीता' (कुम्भी) (अथर्व० ११।३।१५)।
- 'अथ यत्सुवर्णरजताभ्यां कुशीभ्यां परिगृहीतः' (चत्वालः) आसीत् (तै० ब्रा० १।५।१०।२)। **परिगृहीतः परितोऽवलम्बितः।**
- 'देवेन च परिगृहीतः' (माल० १) **आत्मीयः कृत इत्यर्थः।**
- 'राक्षसमतिपरिगृहीतः' (मुद्रा० १)। **अमात्यराक्षसबुद्ध्या कृतसाहाय्यः।**
- 'अधिगच्छति महिमानं चन्द्रोपि निशापरिगृहीतः' (माल० १।१३)। **निशापरिगहीतः=निशया कृतसाहचर्य्यः, तयाऽवष्टब्धः।**
- 'येनेदं भूतं भुवनं भविष्यत् परिगृहीतममृतेन सर्वम्' (वा० सं० ३४।४)। **परिगृहीतं परिगतं वेष्टितम्।**
- 'अनृतं सत्येन परिगृहीतम्' (श० ब्रा० १४।८।६।२)।
- 'इमामद्भिः परिगृहीताम्' (छां० उ० ३।११।६)। **इमां पृथिवीं समुद्रैः परिवेष्टितां परिहितामित्यर्थः।**
- 'प्रवृत्तहिंसानामपरिगृहीतानाम्' (कौ० अ० २।२६।३)। **अपरिगृहीतानां (वनानाम्) अकृतवेष्टनानामनिर्मितवृतीनाम्।**
- 'ते ह्यपरिगृहीतमभिनीय विक्रीणीरन्' (कौ० अ० ५।२।२५)। **अपरिगृहीतमस्वभूतम्, अपरिग्रहम्।**
- 'अन्यच्चापरिगृहीतम्' (आप० ध० २।१०।६)। **उक्तोऽर्थः।**
- 'इदमुपनतमेवं रूपमक्लिष्टकान्ति प्रथमपरिगृहीतं स्यान् न वेति व्यवस्यन्' (शा० ५।१९)। **परिगृहीतं परिग्रहः कलत्रमिति स्वीकृतम्। प्रचुरतृणकाष्ठो रक्ष्यमाणः परिगृहीतो भूप्रदेशो विवीत इति मिताक्षरा। परिगृहीतः कृतवेष्टः। वृतियुक्तः।**
- 'परिश्रिते स्तुवन्ति ब्रह्मणः परिगृहीत्यै' (पञ्च० ब्रा० ४।९।११)। **परिगृहीत्यै परितो ग्रहणाय। बहिर्गमनाभावायेत्यर्थः।**
- 'जगामैव तदा कुन्ती गान्धारी परिगृह्य ह' (भा० आश्रम० १६।९)। **परिगृह्य सहादाय, तां सहचरीं कृत्वा।**
- 'देवादिशरीरं परिगृह्य' (सां० का० ४२ इत्यत्र टीका)। **परिगृह्य आस्थाय, आधाय।**
- 'कार्ष्णायसमलङ्कारं परिगृह्य च नित्यशः' (भा० अनु० २५९४)। **परिगृह्य परिधाय धृत्वा।**
- 'अक्षान्स कक्षे परिगृह्य वाससा' (भा० वि० ७।१)। **परिगृह्य परिवेष्ट्य, आच्छाद्य।**
- 'न्यविशन्त ततः सर्वे परिगृह्य सरस्वतीम्' (भा०)। **उक्तोऽर्थः। उत्तीर्येति तु कश्चित्। तन्न। अत्रार्थेऽन्यत्र व्यवहारादर्शनात्।**
- 'स्कन्नमात्रं च तुच्छुकं स्रुवेण परिगृह्य सः' (भा० अनु० ८५।१०१)। **परिगृह्य आदाय, संगृह्य, उद्गृह्य, उच्चित्य।**
- 'पुत्रका इति होवाच ज्ञानेन परिगृह्य तान्' (मनु० २।१५१)। **ज्ञानेन परिगृह्य शिष्यान् कृत्वेत्यर्थ इति कुल्लूकः। परिगृह्य अतिशय्येति संस्कृतशार्मष्यकोषः। सोऽयमर्थः शब्दमर्यादया न लभ्यः। परिपूर्वो ग्रहिर्नातिशायने दृष्ट:।**
- 'हस्तेन हस्तं परिगृह्य वध्वाः' (रघु० ७।२१)। **गृहीत्वेत्येवार्थः।**
- 'कुशान् सव्येन परिगृह्य' (याज्ञ० १।२८३)। **परिगृह्य आदाय।**
- 'परिगृह्य च वैदेहीं वामेनाङ्गेन रावणः' (रा० ३।५१।३७)। **परिगृह्य परितो गृहीत्वा।**
- 'शिनेः पौत्रस्य तु रथं परिगृह्य महाद्विपः। अभिचिक्षेप वेगेन' (भा० द्रोण० २६।४३)॥ **परिगृह्य रुद्ध्वाऽऽस्कद्य वा। संपरिष्वज्य वैदेहीं वामेनाङ्केन रावण इति पाठान्तरम्।**
- 'इति देवी (कैकेयी) महेष्वासं परिगृह्याभिशस्य च' (रा० २।११।१७)। **परिगृह्य नियम्य। परिवर्तनान्निवर्त्येत्यर्थः।**
- 'कुञ्जरस्येव सङ्ग्रामे परिगृह्याङ्कुशग्रहम्। ब्राह्मणैर्विप्रहीणस्य क्षत्रस्य क्षीयते बलम्' (भा० वन० २६।१५)॥ **परिगृह्य वर्जयित्वा। परिर्वर्जने इति नीलकण्ठः। अङ्कुशेन गृह्णाति निगृह्णातीति अङ्कुशग्रहः। संस्कृतशार्मण्यकोषे त्वन्यथा व्याख्यातम्।**
- 'ततस्तु सीतामुपलभ्य रावणः सुसम्प्रहृष्टः परिगृह्य मैथिलीम्' (रा० ३।५४।३०)। **परिग्रहत्वेन (पत्नीत्वेन) विभाव्येति कतकः।**
- 'परिगृह्य देवा यज्ञमायन्' (वा० सं० १७।५६)। **परिगृह्य परिशासाभ्यां परितो गृहीत्वा।**
- 'स्नुषा इव स धर्मात्मा भगिनीरिव चानुजाः। यथा दुहितरश्चैव परिगृह्य ययौ कुरून्' (भा० आदि० १०२।५६-५७)॥ **परिगृह्य मत्वा विभाव्य।**
- 'ततः प्राग्ज्योतिषो राजा परिगृह्य महागजम्। प्रेषयामास सहसा युयुधानरथं प्रति' (भा० द्रोण० २६।४२।४३)॥ **परिगृह्योपच्छन्द्येत्यर्थमभ्यूहतः संस्कृतशार्मण्यकोषकारौ।**
- 'आसनरज्जुपरिग्रहे' (रघु० ९।४६)। **परिग्रहो ग्रहणमवलम्बनम्।**
- 'मानपरिग्रहः' (अमरु० ९७)। **मानाश्रयणम्।**
- 'सीमिति परिग्रहार्थीयो वा पदपूरणो वा' (नि० १।७)। **परिः सर्वतोभावे वर्तते। परिग्रहोन्तर्भावः समावेशः।**
- 'बहुवचनमनुक्ततद्धितपरिग्रहार्थम्' (पा० ४।१।७६ सूत्रे वृत्तिः)। **परिग्रहः सङ्ग्रहः।**
- 'परिग्रहेण तानि चतुर्विंशतिः' (शां० श्रौ० १५।५)। **सम्पिण्डीकरणेन, सङ्कलनेनेत्यर्थः।**
- 'आसनपरिग्रहं करोतु देवः' (उत्तर० ३)। **आसनग्रहणमित्येवार्थः।**
- 'अर्घ्यपरिग्रहान्ते' (रघु० १३।७०)। **परिग्रहः स्वीकारः।**
- 'नवे दारपरिग्रहे' (उत्तर० १।१९)। **दारपरिग्रहो दारकर्म, परिणयो विवाहः।**
- 'प्रयतपरिग्रहद्वितीयः' (रघु० १।९५)। **परिग्रहः पत्नी।**
- 'असंशयं क्षत्रपरिग्रहक्षमा' (शा० १।२२)। **उक्तोऽर्थः।**
- 'प्रमदानां सहस्राणि तव राजन् परिग्रहः' (रा० ३।३८।३०)। **परिग्रहः पत्न्यः कलत्राणि। जात्यभिप्रायेणैकवचनम्। क्वचिद् राजन्यपरिग्रहे इति सप्तम्यन्तः पाठः। तत्र परिग्रहस्थानमन्तःपुरमुच्यते।**
- 'बह्वीनामुत्तमस्त्रीणां मम योऽसौ परिग्रहः' (रा० ३।५५।१७)। **परिग्रहः पत्नीसङ्घातोऽवरोधः।**
- 'उत्पपात महाभागा मार्गमाणा परिग्रहम्' (रा० १।४५।२३)। **परिग्रहं पतिम्। परिग्रहीत्रर्थे परिग्रहशब्दः। अयं च कतकानुसारी पाठः।**
- 'त्यक्तसर्वपरिग्रहः' (गीता ४।२१)। **परिग्रहः स्वम्, ऋक्थम्।**
- 'मया निसृष्टं पापं हि परिग्रहमभीप्सता' (भा० शां० ७।४१)। **परिग्रहोऽर्थसङ्ग्रहः।**
- 'त्रिदिवे मम यः स्यात्परिग्रहः' (हरि० ७२६४)। **परिग्रहोऽधिकारः।**
- 'न हि शूद्रस्य यज्ञेषु कश्चिदस्ति परिग्रहः' (मनु० ११।१३)। **परिग्रहः सम्बन्धः संसर्ग इति कुल्लूकः।**
- 'अटवी पर्वताश्चैव नद्यस्तीर्थानि यानि च। सर्वाण्यस्वामिकान्याहु र्नहि तत्र परिग्रहः' (भा० अनु० ६६।३५-३६)॥ **परिग्रहः स्वामित्वम्।**
- 'किमर्थं च त्वया विद्धो वराहो मत्परिग्रहः' (भा० वन० ३९।१९)। **परिग्रहः स्वम्।**
- 'मा तात साहसं कार्षीर्मम पूर्वपरिग्रहः' (भा० वन० ३१२।१२)। **परिग्रहो नियम इति नीलकण्ठः। यो मत्प्रश्नान्वदेत् स एव पयः पिबेदित्येवंरूपः। अत्रार्थे पूर्वशब्दो गडुभूतो भवन् न समर्थयते निरुक्तमर्थम्। नियमेऽर्थेऽ प्रसिद्धश्च परिग्रहः। स्वमित्यर्थस्तु मम भाति। अहमस्य सरसः स्वायत्तीकरणे पूर्व इत्यभिप्रायोऽनुमीयते। अयमेवार्थोऽन्यत्रापि भारते श्रितोऽसंशयम्। तद्यथा--स तु मामब्रवीद् राजन् मम पूर्वपरिग्रहः (वन० १६७।२३)।**
- '(द्विजातयः) यज्ञाध्ययननित्याश्च विरताश्च परिग्रहात्' (रा० १।६।६४)। **परिग्रहः प्रतिग्रहः।**
- 'राज्ञः परिग्रहोऽयम्' (शा० १)। **परिग्रह उपायनम् प्राभृतकम्।**
- 'अतिमात्रभासुरत्वं पुष्यति भानुः परिग्रहादह्नः' (माल० १।१३)। **परिग्रहः साहाय्यम्।**
- 'निर्गुणेनापि चापेन शक्रस्य गगने पदम्। अवाप्यताविवेकस्य नृपस्येव परिग्रहे' (वि० पु० ५।६)॥ **परिग्रहोऽनुग्रहः, पक्षपातः।**
- 'धन्याः स्मो वः परिग्रहात्' (उत्तर० ७।११)। **उक्तोऽर्थः।**
- 'पाशः सलिलराजस्य भ्रातुस्तव परिग्रहे' (दुर्गा० ५।५१)। **परिग्रहः परिजनः। परिजनविषये वर्तत इत्यर्थः।**
- 'भद्र, किमयमागन्तुक आहोस्विदिहैव कस्य चित्परिग्रहः' (मुद्रा० ५)। **परिग्रहो भृतकः परिचारकः। पठति चामरः परिजनेर्थे परिग्रहम्-- पत्नीपरिजनादानमूलशापाः परिग्रहा इति।**
- 'परिग्रहेण सर्वेण कोषेण च महीयसा' (शि० भा० ८।४०)। **परिग्रहः परिजनः परिवारः।**
- 'परिग्रहाच्च साधूनां पृथिव्याश्चैव तेजसा। अतीव पुण्यभागास्ते…' (भा० अनु० १०८।१८)॥ **परिग्रह आतिथ्यम्, सत्कारः।**
- 'भगवन् परमनुगृहीतोस्म्यनेन शिष्यजनसामान्येन निदेशेन कृतपरिग्रहमिवात्मानमवैमि' (हर्षचरिते भैरवाचार्यं प्रति राज्ञ उक्तिः)। **कृतपरिग्रहः सत्कृतः।**
- 'धनक्षयं नाप्स्यसि मत्परिग्रहात्' (अवदा० जातके ५, ३३)। **परिग्रहात् सत्कारकरणात्।**
- 'परिग्रहे ब्राह्मणानामश्वत्थामानमुक्तवान्' (भा० सभा० ३५।५)। **परिग्रह आतिथ्यम्।**
- 'परिग्रहेण ब्राह्मणे परिगृह्य महाद्युतिः' (भा० आदि० १९५।१)। **उक्तोऽर्थः।**
- 'सर्वथा धर्ममूलोऽर्थो धर्मश्चार्थ-परिग्रहः (भा० द्रोण० ३३।२९)। **अर्थपरिग्रहोऽर्थमूलकः। अर्थाभावे यज्ञादेरसम्पत्तेः। नीलकण्ठस्त्वर्थार्थमेवालम्बनीय इति तात्पर्यमित्याह। तन्नातिरुच्यम्। एवकारोक्तमवधारणं च प्रकर्षत्यरुचिम्।**
- 'बन्धून् प्रियानश्रुमुखान् विहाय परिग्रहान्सौख्यपरिग्रहांश्च' (अवदा० जा० ७।९)। **सौख्यपरिग्रहान् परिग्रहान् सौख्यमूलानि धनानि।**
- 'स्ववीर्यविजये युक्ता नैते परपरिग्रहाः' (भा० द्रोण० १४४।२२)। **परिग्रहाः परायत्ताः परवन्तः।**
- 'कुम्भयोनिरलङ्कारं तस्मै दिव्यपरिग्रहम्' (रघु० १५।५५)। **परिग्रहः परिधानीयम्।**
- 'आलस्यात्संचयः संचयात्परिग्रहः' (चरक० विमान० ३।२८)। **परिग्रहो ममत्वम् आसङ्गः, अभिष्वङ्गः।**
- 'प्रज्ञापनीयेन धर्मेण धर्मिणो विशिष्टस्व परिग्रहवचनं प्रतिज्ञा' (न्याय भा० १।१।३३)। **परिग्रहवचनं परिग्राहकं वचनमिति वाचस्पतिमिश्राः।**
- 'एतेन शिष्टाः परिग्रहा अपि व्याख्याताः' (ब्र० सू० २।१।१२)। **परिग्रहा अभ्युपगमाः।**
- 'शक्तिं चावेक्ष्य दाक्ष्यं च भृत्यानां च परिग्रहम्' (मनु० १०।१२४)। **भृत्यानां परिग्रहम् पुत्रदारादिभर्तव्यपरिमाणमिति कुल्लूकः।**
- '(असुरान्) निनाय निशितैर्बाणैः प्रेताधिपपरिग्रहम्' (हरि० २।९७।२०)। **प्रेतपतिवासमित्यर्थः।**
- 'मुक्तोऽयं स्यान्नवेति स्याद् धर्षितो मत्परिग्रहः' (भा० शां० ३२०।५५)। **परिग्रहः पराभवः।**
- 'आश्रयन्त्याः स्वभावेन मम पूर्वपरिग्रहम्' (भा० शां० ३२०।५७)। **परिग्रहः शरीरम्।**
- 'तस्माद् धर्मार्थकामेषु तथा राज्यपरिग्रहे' (भा० शां० ३२०।५१)। **राज्यपरिग्रहे राष्ट्ररक्षणे राजकार्यनिर्वहणे।**
- 'पूर्वं परिग्राहं परिगृह्णाति दक्षिणतः' (का० श्रौ० २।६।१८)। **वेदेरियत्तां निश्चेतुं दक्षिणादिदिक्त्रये स्प्येन रेखाकरणं पूर्वः परिग्राहः।**
- 'ब्रह्मन्नुत्तरं परिग्राहं परिग्रहीष्यामि' (आप० श्रौ० २।१।३।६)। **उक्तोऽर्थः।**
- 'परिग्राह इत्यत्र परौ यज्ञे' (पा० ३।३।४७) **इत्यनेन घञ्।**
- 'परिभूः परिग्रहीता व्यापक इति' (अथर्व० ४।३३।६) **इत्यत्र सायणः।**
- 'तामद्य सम्प्रेष्य परिग्रहीतुः' (शा० ४।२२)। **परिग्रहीता पतिः।**

## ग्लै
- ग्लै (ग्लै हर्षक्षये)।
- 'पर्यादयो ग्लानाद्यर्थे चतुर्थ्या' **इति वार्तिके परिग्लानोऽध्ययनाय पर्यध्ययन इत्युदाहरणं स्थितम्। अध्ययनेऽनभिरुचिरनुत्सुकोऽसमर्थ इत्यर्थः।**

## घट्
- घट् (घट चेष्टायाम्)।
- 'विटजनपरिघाटितेव वीणा' (मृच्छ० ) **परिघाटिता स्पृष्टा, आमृष्टा, आहता। विटजननखघट्टितेति पाठान्तरम्।**

## घट्ट्
- घट्ट् (घट्ट चलने)।
- 'तव सा कथासु परिघट्टयति श्रवणं यदङ्ग लिमुखेन मुहुः' (शिशु० ९।६४)। **परिघट्टयति स्फालयति।**

## घूर्ण
- घूर्ण (घुण घूर्ण भ्रमणे)
- 'परिघूर्णामि …हृदयं मे विदीर्यते' (भा० आदि० ५३।२१-२२। **परिघूर्णाभि परिभ्रमामि। घूर्णतीव च मे मनः… हृदयं दीर्यतीव चेति पाठान्तरम्।**

## चक्ष्
- चक्ष् (चक्षिङ् व्यक्तायां वाचि)।
- 'श्रद्धाविरहितं यज्ञं तामसं परिचक्षते' (गीता १७।१३)। **परिचक्षते प्रचक्षते व्याहरन्ति निर्दिशन्ति।**
- 'वेदप्रदानादाचार्यं पितरं परिचक्षते' (मनु० २।१७१)। **परिचक्षते अभिदधति, अभिलपन्ति, व्यपदिशन्ति।**
- 'इतिहासमिमं विप्राः पुराणाः परिचक्षते' (भा० आदि० १३।६)। **परिचक्षते कथयन्ति वाचयन्ति वर्णयन्ति वर्तयन्ति।**
- 'अप्रजस्य महाभागा द्वारं न परिचक्षते। स्वर्गे…' (भा० आदि० १२०।१५।१६)॥ **न परिचक्षते न कथयन्ति, न ब्रुवते।**
- 'यो न्वेवं मानुषं ब्राह्मणं हन्ति त न्वेव परिचक्षतेऽथ किं य एतम्' (श० ब्रा० ३।९।४।१७)। **परिचक्षतेऽपराद्धं घोषयन्ति।**
- 'तस्मादिह कृतप्रज्ञास्त्यागं न परिचक्षते' (भा० शां० १०।१८)। **संन्यासं न प्रशंसन्तीत्यर्थः।**
- 'अन्नं न परिचक्षीत तद्व्रतम्' (तै० उ० ३।८।११)। **न परिचक्षीत न निराकुर्यात्। अन्नं पात्रे समुपनतमवरमपि न प्रत्यादिशेदित्यर्थः।**
- 'तदु पुनः परिचक्षते' (ऐ० ब्रा० ८।७)। **पूर्वोक्तं मतं नाद्रियन्तेऽन्येऽभिज्ञा इत्यर्थः।**
- 'को वैनं परिचक्षीत' (भा० पु० ४।१४।३३)। **परिचक्षीत अवगणयेत्, अवधीरयेत्।**
- 'विद्युति चाभ्यग्रायां स्तनयित्नावप्रायत्ये प्रेतान्ने नीहारे च मानसं परिचक्षते' (आप० ध० १।११।२१)। **परिचक्षते वर्जयन्ति।**
- 'श्वभिरपपात्रैश्च श्राद्धस्य दर्शनं परिचक्षते' (आप० ध० २।७।१७।२०)।
- 'श्वभिरपपात्रैश्च श्राद्धस्पर्शनं परिचक्षते' (सत्या० श्रौ० २७।५।४८)। **परिचक्षते प्रतिषेधन्ति गर्हन्ते।**
- 'यच्चान्यत् परिचक्षते' (आप० १।१७।२७)।
- 'नैताः (अपः) परिचक्षीत वहन्त्योऽथवा स्थिताः' (कृत्य० तरु० द्वितीये खण्डे ३५२ पृष्ठे)। **परिचक्षीत परिवदेत्।**
- 'विश्वन्तरो ह सौषद्मनः श्यापर्णान् परिचक्षाणो विश्यापर्णं यज्ञमाजह्ने' (ऐ० ब्रा० ७।२७)। **परिचक्षाणः परिहरन्, निराकुर्वन्।**
- 'प्रद्विषन्ति परिख्यातं राजानमतिखादिनम्' (भा० शां० ८७।१९)।
- 'किमित्ते विष्णो परिचक्ष्यं भूत् प्र यद् ववक्षे शिपिविष्टो अस्मि' (ऋ० ७।१००।६)।
- 'परिचक्ष्यं प्रख्यापनीयमप्राख्यापनीयमिति वा' (नि० ५।८।१)।
- 'मा वो वचांसि परिचक्ष्याणि वोचम्' (ऋ० ६।५२।१४)। **परिचक्ष्याणि वर्जनीयानि।**
- 'न वाऽवसाने हास्योभयतोरात्रं हुतं भवति नो काञ्चन परिचक्षां कुरुते' (जै० ब्रा० १।६१)। **परिचक्षाऽनादरः।**
- 'एवमेवानु विवक्षेत् तस्यैतस्य परिचक्षेति' (श० ब्रा० १।३।५।१४)। **उक्तोऽर्थः।**

## चर्
- चर् (चर गतिभक्षणयोः)।
- 'भूम्या अन्तं पर्येके चरन्ति' (ऋ० १०।११४।१०)। परिचरन्ति परिभ्रमन्ति।
- 'पर्येका चरति वर्तनिं गौः' (ऋ० ३।७।२)।
- 'त्रिधातवः परमा अस्य गावो दिवश्चरन्ति परि सद्यो अन्तान्' (ऋ० ५।४७।४)। **दिवोऽन्तान्परिचरन्तीत्यन्वयः।**
- 'ययातिरपि रूपेण पूरोः पर्यचरन्महीम्' (हरि० १।३०।३४)। **पर्यचरत् पर्याटत्, व्यचरत्।**
- 'आकर्णपलितः श्यामो वयसाऽशीतिपञ्चकः। रणे पर्यचरद् द्रोणो वृद्धः षोडशवर्षवत्' (भा० द्रोण० १९४।४३)॥ **उक्तोऽर्थः।**
- 'विचिन्त्यैवं नलो राजा सभां पर्यचरत्तदा' (भा० वन० ६२।१७)। **पर्यचरत् पर्यक्रमीत्।**
- 'आम्रं छित्त्वा कुठारेण निम्बं परिचरेत्तु कः' (रा० २।३५।१६)। **परिचरेत् सेवेत, पुष्येत्, संवर्धयेत्।**
- 'कथो नु ते परि चराणि विद्वान् वीर्या मघवन्या चकर्थ' (ऋ० ५।२९।१३)। **परिचराणि परिचर्यां (ते) करवाणीत्यर्थः।**
- 'गुणोदारान्दारान् परिचरामः सविनयम्' (भर्तृ० ३।४०)। **परिचरामः सेवामहे, उपास्महे, अन्वास्महे, उपतिष्ठामः।**
- 'अनुत्पन्नं ज्ञानं यदि यदि वा सन्देहविधुरं विपर्यस्तं वा स्यात् परिचर वसिष्ठस्य चरणौ' (महावीर० ३।३६)। **परिचर सेवस्व भजस्व, अर्चय।**
- 'आभिर्मत्प्रत्ताभिः परिचारयस्व' (कठोप० १।१।२५)। **परिचारयस्व सेवयस्व। आत्मानमिति शेषः। इत्थम्भूते परिचारयतेः प्रयोगे कर्मभूत आत्मशब्दस्त्यज्यत इति व्यवहारः।**
- 'तेऽभितः परिचरन्त ऐत् (आयन्) पशुमेव निरान्त्रं शयानम्' (ऐ० ब्रा० २।१३)। **परिचरन्तः पर्यटन्तः।**
- 'स आजगाम जैवलिं प्रवाहणं परिचारयमाणम्' (श० ब्रा० १४।९।१।१)। **परिजनेनात्मानं सेवयमानम्।**
- 'अनुगुप्ता अप आहरेत् परिचरणीयाः' (गो० गृ० १।१।२४)। **परिचरणीयाः सेव्याः। परिचर्यन्ते निर्वाह्यन्त आचमनादीनि याभिरिति। बाहुलकात्करणेऽनीयर् इति कश्चित्।**
- 'एष तस्यापि ते मार्गः परिचार्यस्य मालव' (भा० उ० १०९।२१)। **परिचार्यः सेव्यः।**
- 'कौसल्या तं हयं तत्र परिचर्य समन्ततः' (रा० १।१४।३३)। **परिचर्य परिक्रम्य, प्रदक्षिणीकृत्य।**
- 'परिचर्यां स्वकां तस्मै यथावत् प्रत्यवेदयत्' (भा० वन० ७७।५)। **परिचर्या=अटाट्या।**
- 'आचचक्षे यथान्यायं परिचर्यां च भारत' (भा० शां० १२६।७)। **उक्तोऽर्थः।**
- 'परिच्छदेन क्षेत्रेण वेश्मना परिचर्यया। परीक्षेत कुलं राजन्…' (भा० उ० ३९।४४)॥ **परिचर्यया आचारेण।**
- 'यस्या मापः परिचराः समानीरहोरात्रे अप्रमदं क्षरन्ति' (अथर्व० १२।१।९)। **परिचराः स्रवन्त्यः, अस्थावराः। परिधिस्थः परिचरः (अमरः)। परिधौ सेनान्ते तिष्ठति परिधिस्थः। परि समान्तात् चरति रक्षितुमिति परिचरः। आरक्षः।**
- 'परिचारेषु तीर्थेषु विविधेष्वाकरेषु च।' (भा० वि० २६।१०)। **परि आगत्य चरन्त्येषु परिचारा राजपुराणि इति नीलकण्ठः सर्वज्ञनारायणश्च।**
- 'प्रीतो स्मि परमं भद्रे परीचारेण ते शुभे' (भा० वन० ३०५।१३)। **परीचारः परिचर्या सेवा।**
- 'परीचारेण महता गुरु तं पर्यतोषयत्' (भा० आश्व० १६।२६)। **उक्तोऽर्थः।**
- 'सत्यमग्निपरीचारो विविक्तानां च सेवनम्' (भा० शां० १९६।१०)। **अग्निपरीचारःअग्निपरिचर्या=अग्निपरिक्रिया=अग्निहोत्रम्।**
- 'एतत्परिचरणावितरौ वेदौ' (शां० ब्रा० ६।११)। **परिचरणौ परिचारकौ उपकारकौ परिपूरकौ, अनुबन्धभूतौ। अत्र कर्तरि ल्युर्द्रष्टव्यः।**

## चि
- चि (चिञ् चयने)।
- 'यानेवाध्वर्युः शकलान् परिचिनोति' (शां० ब्रा० ८।४)। **परिचिनोतिः परितः समूहति।**
- 'परि स्वयं चिनुषे अन्नमास्ये' (ऋ० १०।९१।५)। **परिचिनुषे परिक्षिपसि।**
- 'विभक्तमप्येकसुतेन तत्तयोः परस्परस्योपरि पर्यचीयत' (रघु० ३।२४)। **पर्यचीयत अवर्धत।**
- 'एता भुवः परिचिनोषि' (महावीर० ७।११)। **परिचिनोषि जानासि।**
- 'परिचितविविक्तेन मनसा' (शा० ५।१०)। **परिचितं विदितम्।**
- 'नामैवैतत् परिचितमपि ते विस्मृतं कस्य हेतोः' (मुद्रा० १।१)। **उक्तोऽर्थः।**
- 'चिरं परिचिताः कस्य वेश्या इव विभूतयः' (रा० च०)। **परिचिताः संसृष्टाः सम्बद्धाः।**
- 'हेतुः परिचयस्थैर्य वक्तुर्गुणनिकैव सा' (शिशु० २।७५)। **परिचयस्थैर्यमम्यासदार्ढ्यम्।**
- 'जाने तत्र भवती हंसपदिका वर्णपरिचयं करोति' (शा० ५)। **उक्तोऽर्थः।**
- 'त्रिवृति गोमय-परिचये शृतमश्नाति' (कौ० सू० २२।१०-१२)।
- 'परिचिदसि' (वा० सं० १२।५३)। **परि सर्वतश्चितासीत्याह।**

## छद्
- छद् (छद अपवारणे)।
- 'परिच्छन्नो ययौ पार्थो भ्रातृभिः सह पाण्डवः' (भा० सभा० ५९।२०)। **परिच्छन्नः सपरिच्छदः।**
- 'सेना परिच्छदस्तस्य' (रघु० १।१९)। **परिच्छदश्छत्रचामराद्यलङ्करणोपकरणम्।**
- 'प्रगल्भाश्चानुरक्ताश्च ते तव स्युः परिच्छदाः' (भा० शां० ८३।६)। **परिच्छदाः सेनान्यादयः (नील०)।**
- 'शाखावसक्तकमनीय-परिच्छदानाम्' (कि० ७।४०)। **परिच्छदः परिधानीयम् आकल्पः, नेपथ्यम्।**
- 'साधुशय्यापरिच्छदाः' (वि० पु० ४।२।९७)। **परिच्छदाः प्रावरणानि।**
- 'नरपतिरतिवाहयाम्बभूव क्वचिदसमेतपरिच्छदस्त्रियामाम्' (रघु० ९।७०)। **परिच्छदः परिजनः।**
- 'मन्त्री दानमानाभ्यां वशीकृतपरिच्छदः' (राज० ३।४९९)। **उक्तोऽर्थः।**
- 'विवास्यो वा भवेद्राज्यात्सद्रव्यः सपरिच्छदः' (मनु० ९।२४१)। **परिच्छदो गृहोपकरणम्।**
- 'विद्यालयं सितगृहं सपरिच्छदं तत्' (बुद्ध० )। **परिच्छदो वितानमुल्लोचः, चन्द्रोदयः।**
- 'दर्शनीयास्तु काम्बोजाः शुकपत्रपरिच्छदाः' (भा० द्रोण० २३।७)। **शुकपत्राभरोमाण इति नील०। पत्रं पक्षः।**

## छिद्
- छिद् (छिदिर् द्वैधीकरणे)
- 'तस्मादमूलमुभयतः परिच्छिन्नं भवति' (कुशम्) (श० ब्रा० ३।८।२।१५)। **परिच्छिन्नं परितश्छिन्नम्, विकृत्तं परिलूनम्।**
- 'परिच्छिन्ना भरता अर्भकासः' (ऋ० ७।३३।६)।
- 'उभयतः परिच्छिन्ना मध्यमं पदं संश्लिष्यामह इति वदन्तः' (बौ० ध० २।६।११।२८)। **परिच्छिन्ना विच्छिन्ना म्रष्टाः।**
- 'परिच्छिन्नप्रभावर्द्धि र्न मया न च विष्णुना' (कु० २।५८ )। **न परिच्छिन्नप्रभावर्द्धिरनवगाढमहिमातिशय इति मल्लिः। परिच्छिन्नो विदितपर्यन्त इति शब्दार्थः।**
- 'कथं नामात्मानं परं चैवापरिच्छिद्य' (तन्त्रा० ३।३)। **अपरिच्छिद्य सम्यगविदित्वा, परमार्थतोऽनवसाय। तत्त्वतोऽज्ञात्वा।**
- 'शीर्षच्छेद्यं परिच्छिद्य नियन्ता शस्त्रमाददे' (रघु० १५।५१)। **परिच्छिद्य निश्चित्य।**
- 'परिच्छिद्यैव कामानां सर्वेषां चैव कर्मणाम्। मूलं बुद्धीन्द्रियग्रामं शकुन्तानिव पञ्जरे' (भा० शां० १८०।२८)॥ **परिच्छिद्य निरुध्य।**
- 'भगवती नौ गुणदोषतः परिच्छेत्तुमर्हति' (माल० १) **(भगवती) नौ तारतम्यं विज्ञातुम्, नौ प्रकर्षापकर्षौ यथातथं विज्ञातुम्।**
- 'ऊर्ध्वं गतं यस्य न चानुबन्धि यशः परिच्छेत्तुमियत्तयाऽलम्' (रघु० ६।७७)। **इयदिति न शक्यं वेदितुम् इत्यर्थः।**
- 'परिच्छेदातीतः सकलवचनानामविषयः' (मालती० १।३०)। **इदमित्थमिति ज्ञानं परिच्छेदः।**
- 'परिच्छेदो हि पाण्डित्यम्' (हितोप० १।१४७)। **परिच्छेदो विवेकः।**
- 'इत्यारूढबहुप्रतर्कमपरिच्छेदाकुलं मे मनः' (शा० ५।९)। **परिच्छेदोऽध्यवसायः, निश्चयः, सन्देहान्तगमनम्।**
- 'परिच्छेदव्यक्तिर्भवति न पुरःस्थेपि विषये' (मालती० १।३१)। **परिच्छेदोऽसङ्कीर्णं वस्तुस्वरूपम्।**
- 'शक्याशक्यपरिच्छेदं कुर्याद् बुद्ध्या प्रसन्नया' (का० नी० सा० ११।३३)। **परिच्छेदो विविच्य ज्ञानम्, भेदेनानुभूतिः।**
- 'किं वातादीनां ज्वरादीनां च नित्यः संश्लेषः परिच्छेदो वा' (सुश्रुत० सूत्र० २४।११)। **परिच्छेदः पृथग्भावः।**

## जन्
- जन् (जनी प्रादुर्भावे)।
- 'यदेको विश्वं परि भूम जायसे' (अथर्व० १३।२।३)।
- 'सस्येन परिजातः सस्यको मणिः।' पा० ५।२।६८ **इत्यत्र वृत्तावुदाहरणम्। परितो जातः परिजातः।**
- 'विद्मा ते सर्वाः परिजाः पुरस्तात्' (अथर्व० १९।५६।६)।

## जप्
- जप् (जप जल्प व्यक्तायां वाचि, जप मानसे च)।
- 'हविष्यमन्नं प्रथमं परिजपितं भुञ्जीत' (गो० गृ० २।३।१८) **परिजपितमभिमन्त्रितम्।**

## जि
- जि (जि जये, अभिभवे च)।
- 'तेन परिजय्यलभ्यकार्यसुकरम्' (पा० ५।१।९३)। **परिजय्यं सर्वतो जेयम्। परिः सर्वतो भाव इति न्यासः।**

## जॄ
- जॄ (जॄष् वयोहानौ, जॄ वयोहानौ)।
- 'वासांसि परिजीर्णानि' (भा० वि० १३।८)। **परिजीर्णानि नूतनानीति विषमपदविवरणम्। श्लिष्यति नामायमर्थः प्रकृते।**

## ज्ञा
- ज्ञा (ज्ञा अवबोधने)।
- 'पर्यपृच्छत्सुहृद्वर्गं पर्यजानन् न चैव ते' (भा० वन० १२२।१९)। **पर्यजानन् प्रत्यभ्यजानन्।**
- 'सत्यसन्धः परिज्ञातो यस्य पुत्रः स राघवः' (रा० ३।५६।२)। **परिज्ञातः सर्वत्र विदितः।**
- 'तपस्विभिः कैश्चित् परिज्ञातोस्मि' (शा० १ )। **परिज्ञातः प्रत्यभिज्ञातः।**
- 'नीता पौरैः परिज्ञाता पितुरेव निवेशनम्' (बृ० क० म० वे० ३।२१४)। **उक्तोऽर्थः।**

## ज्या
- ज्या (ज्या वयोहानौ)।
- 'तं ब्रह्म प्रपन्नं क्षत्रं (कर्तृ) न परिजिनाति' (ऐ० ब्रा० ७।२२)। **परिजिनाति हिनस्ति। वेदे ज्या नित्यं सकर्मकः। हिंसावृत्तिश्च।**

## डी
- डी (डीङ् विहायसा गतौ)।
- 'परिडीनं तु सर्वतः' (भा० कर्ण० ४१।२७)।

## तन्
- तन् (तनु विस्तारे)।
- 'इमं तं लोकमद्भिः परितनोति' (श० ब्रा० ७।१।१।१३)।
- 'अपसलवि सृष्टया रज्ज्वा परितत्य' (का० श्रौ० २१।३।२२)। **परितत्य परिवेष्ट्य।**

## तप्
- तप् (तप सन्तापे)।
- 'तं शापमनुसंस्मृत्य पर्यतप्यत भृशं तदा' (भा० आदि० १८२।२६)। **पर्यतप्यत दुःखितोऽभवत्, दुर्मना अभूत्।**
- 'के स्वीकृता न विषयाः परितापयन्ति' (हितोप० ३।११६)। **परितापयन्ति भृशं दुःखयन्ति।**
- 'शमयति परितापं छायया संश्रितानाम्' (शा० ५।७)। **परितापमौष्ण्यानुभूतिम्।**
- 'गुरुपरितापानि गात्राणि' (शा० ३।१६)। **सर्वतस्तापः परितापः, आतपकृतस्तापो दाहः।**
- 'प्रसक्ते निर्वाणे हृदय परितापं वहसि किम्' (माल० ३।१)। **परितापो व्यथा वेदना।**
- 'विरचितविविधविलापं सा परितापं चकारोच्चैः' (गीत० ७)।

## तर्क्
- तर्क् (तर्क भाषार्थः)।
- 'मनोरथैश्चैव तु चिन्तयामि तथैव बुद्ध्या परितर्कयामि' (रा० ५।३०।१८)। **दाक्षिणात्यास्तु मनोरथः स्यादिति चिन्तयामि तथापि बुद्ध्यापि वितर्कयामि इत्येवं ५।३२।१३ इत्यत्र पठन्ति।**
- 'न ह्यहं तं कपिं मन्ये कर्मणा परितर्कयन्' (रा० ५।४६।६)। **रावणस्योक्तिरेषा। परितर्कयन् अनुमिमानः। ऊहमानः। जुष परितर्कणे इति धातुपाठः। परितर्कणमूहो हिंसा वेति दीक्षितः।**
- 'कच्चिन्न तर्कयुक्ता वा ये चाप्यपरितर्किताः। त्वया वा तव वाऽमात्यै र्बाध्यन्ते तात मानवाः' (रा० गोरे० २।१०९।१६)॥ **अपरितर्किता न्यायतोऽपरीक्षिताः।**

## तुद्
- तुद् (तुद व्यथने)।
- 'आरुह्य वृक्षान्निर्मूलान् गजः परितुदन्निव' (भा० उ० ७५।८)। **पादैर्मर्दयन्निव। परिरुजन्निति पाठान्तरम्।**

## तुष्
- तुष् (तुष प्रीतौ)
- 'दूर्वाङ्कुरैरपि संभृतया सपर्यया किल परं परितुष्यसि' (भा० पु० ५।३।६)। **परितुष्यसि अतिमात्रं प्रसीदसि।**
- 'व्यसनेषु च सर्वेषु पितेव भवति दुःखितः। उत्सवेषु च सर्वेषु पितेव परितुष्यति' (रा० २।२।३३)॥ **परितुष्यति हृष्यति नन्दति।**
- 'वयमिह परितुष्टा वल्कलैस्त्वं दूकूलैः' (भर्तृ० ३।५४)। **परितुष्टाः सन्तुष्टाः तृप्ताः।**
- 'आ परितोषाद् विदुषां न साधु मन्ये प्रयोगविज्ञानम्' (शा० १।२)। **परितोषः प्रसत्तिः।**

## तृद्
- तृद् (उ तृदिर् हिंसानादरयोः)।
- 'परि तृन्धि पणीनामारया हृदया कवे' (ऋ० ६।५३।५)। **परितृन्धि अतिविध्य।**

## तॄ
- तॄ (तॄ प्लवनतरणयोः)।
- 'यं शम्बरं पर्यतरत्' (अथर्व० २०।३४।१२)। **पर्यतरत् पर्यभवत्।**

## त्यज्
- त्यज् (त्यज हानौ)।
- 'प्रारब्धमुत्तमगुणा न परित्यजन्ति' (भर्तृ०, मुद्रा० २।१७)। **न परित्यजन्ति न विजहति न विरमयन्ति।**
- 'या पत्या वा परित्यक्ता' (मनु० ९।१७५)। **परित्यक्ता निराकृता प्रत्यादिष्टा।**
- 'दिवं देवाः परित्यज्य' (भा० पु० ५।२।१६)। **परित्यज्य विहाय।**
- 'यो ध्रुवाणि परित्यज्य अध्रुवाणि निषेवते' (हितोप०)। **परित्यज्य परिहृत्य, उपेक्ष्य।**

## त्रस्
- त्रस् (त्रसी उद्वेगे)।
- 'विद्रवन्ति परित्रस्ताः' (रा० ३।५४।७)। **परित्रस्ताः कम्पिताः, भीता उद्विग्नाः।**

## त्रै
- त्रै (त्रैङ् पालने)।
- 'आत्मनश्च परित्राणे…। …घ्नन् धर्मेण न दुष्यति' (मनु० ८।३४९)। **परिः सर्वतो भावे। शरीरभार्याधनपुत्ररक्षार्थमिति मेधातिथिः।**

## त्वर्
- त्वर् (ञि त्वरा संभ्रमे)।
- 'परि त्वरमाण आयातु मित्रः' (कौ० सू० ५५)। **परित्वरमाण इतस्त्वरितं क्रामन्।**

## दा
- दा (डुदाञ् दाने)।
- 'तामु ते परिदद्मसि' (अथर्व० १।१४।३)। **रक्षणार्थं समर्पयामः। रक्षणार्थं दानं परिदानमिति सायणः।**
- 'अस्मिन्नर्थे परिददातिः शौनकीयायां संहितायामन्यत्रापि' १।३०।२, ३।११।७, ८।२।२०, १९।५०।७ **इत्यादिषु प्रदेशेषु प्रयुक्तः।**
- 'प्रजापतिर्हि वैश्याय सृष्ट्वा परिददौ पशून्। ब्राह्मणाय राज्ञे च सर्वाः परिददे प्रजाः' (मनु० ९।३२७, भा० शां० ६०।२३)॥ **उक्तोऽर्थः।**
- 'परिदद्या हि धर्मज्ञे भरते मम मातरम्' (रा० २।५३।१८)। **परिदानं रक्ष्यतया प्रदानमिति भूषणकारः।**
- 'यौ ते श्वानौ यम रक्षितारौ चतुरक्षौ पथिरक्षी नृचक्षसौ। ताभ्यामेनं परिदेहि राजन्' (ऋ० १०।१४।११)। **अत्र रक्षणमात्रमर्थो न तु रक्षार्थं दानम्।**
- 'त्रि ते दुष्ष्वप्न्यं सर्वमाप्त्ये परिदद्मसि' (ऋ० ८।४७।१५)। **परिदद्मसि परिदद्मः परादद्मः परित्यजामः। श्रन्यत्र स्थापयाम इति वेति सायणः।**
- 'ब्रह्मणे वै तद्यजमानस्य पशून् परिददाति गुप्त्यै' (श० ब्रा० १।७।१।८)। **इह दानमात्रमर्थः, रक्षाया गुप्त्यै इत्यनेनोक्तत्वात्।**
- 'छद्मना परिददामि मृत्यवे' (उत्तर० १।४५)। **इहापि दानमात्रमर्थः।**
- 'अग्निमेव तत् सर्वतो गोप्तारं परिदत्ते' (ऐ० ब्रा० १।२८)। **परिदत्ते प्रार्थयत इति षड्गुरुशिष्यः। स्वीकरोतीति च सायणः।**
- 'यास्वेव देवतासु परीत्तो भवति तास्वेवैनं पृच्छति' (शां० गृ० २।१२।२)। **परीत्तः परिदत्तः समर्पितः।**
- 'आत्मन एवैषा परीत्तिः' (तै० ब्रा० २।३।५।५)। **परीत्तिः परिदानं रक्षा।**
- 'ब्राह्मणाय गृहेवासिने परिदाय गृहानेति' (तै० ब्रा० १।१।१०।६)। **त्वमेवैतान् रक्षेति तस्मै समर्प्येत्याह।**
- 'स तत्र सीतां परिदाय मैथिलीम्' (रा० ३।१४।३६)। **रक्षार्थमर्पयित्वेत्यर्थः।**
- 'मुहुर्मुहुश्च वैदेहीं परिदाय महायशाः' (रा० ७।४९।१९)। **तपस्विनीभ्यो रक्षार्थं प्रदायेत्यर्थः। यः परिवेत्त्रे कन्यां ददाति स परिदायी। हारीतवचनं च विज्ञानेश्वरो याज्ञवल्क्ये मिताक्षरायां (३।२६५) उद्धरति-- ज्येष्ठेऽनिविष्टे कनीयान्निविशमानः परिवेत्ता भवति परिवित्तिर्ज्येष्ठः परिवेदनी कन्या परिदायी दातेति।**
- 'स यदेतामत्रात्मनः परिदां न वदेत' (श० ब्रा० ९।२।१।१७)। **परिदाऽऽत्मसमर्पणवाक्।**

## दिव्
- दिव् (दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु, दिवु परिकूजने)।
- 'परिदेवन्ति करुणं सर्वे मानुषबुद्धयः' (हरि० २।१२।३१)। **परि देवन्ति देवयन्ते परिदेवयन्ते विलपन्ति।**
- 'खरदूषणयोर्भ्रात्रोः पर्यदेविष्ट सा पुरः' (भट्टि० ४।३४)। **पर्यदेविष्ट पर्यदेवीत् पर्यदीदिवत् व्यलपीत्।**
- 'मां पश्य मद्रि मा पुत्रौ परिदेवीश्च देवि मा' (अवदा० जा० ९।८६)। **मा परिदेवीः=माऽनुशोचीः।**
- 'आशङ्कमाना तत्पापमात्मानं पर्यदेवयत्' (भा० वन० ६५।३०)। **उक्तोऽर्थः।**
- 'परिदेवति तान् वीरान् धृतराष्ट्रो महीपतिः' (भा० वन० २३८।३)।
- 'करुणं परिदेवतीम्' (भा० उ० १७८।१)। **परिदेवतीं परिदेवयमानाम्, विलपन्तीम्। चोदयन्तीं पुनः पुनर् इति पाठान्तरम्।**
- 'अथ हायं परिद्यून उवाच' (श० ब्रा० ११।४।१।८)। **परिद्यूनः खिन्नः।**
- 'दृष्ट्वा पुत्रपरिद्यूनं किमकुर्वत मामकाः' (भा० द्रोण० ८५।४)। **पुत्र परिद्यूनं पुत्रवधसन्तप्तम्।**
- 'शोकजाश्रुपरिद्यूना' (रा० २।४७।२)। **परिग्लाना।**
- 'एतद्योनीनि भूतानि तत्र का परिदेवना' (भा० शां० २२४।१७)।
- 'पञ्चभिः संभृतः कायो यदि पञ्चत्वमागतः। कर्मभिः स्वशरीरस्थैस्तत्र का परिदेवना' (याज्ञ० ३।९)॥ **किमर्थको विलाप इत्यर्थः।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'यतिथीं तत्समां परिदिदेश' (श० ब्रा० १।८।१।५)।
- 'तिस्रो वै गतयो राजन् परिदिष्टाः स्वकर्मभिः। मानुष्यं स्वर्गवासश्च तिर्यग्योनिश्च' (भा० वन० १२४९७)। **परिदिष्टा निश्चिताः, मताः, अभ्युपगताः।**

## दिह्
- दिह् (दिह उपचये)।
- 'यद्विजामन् परुषि वन्दनं भुवदष्ठीवन्तौ परि कुल्फौ च देहत्' (ऋ० ७।५०।२)। **परिदेहत् सर्वत उपलिम्पेत्।**

## दी
- दी (दी गतिकर्मा छान्दसः)।
- 'रथो यद् वां पर्यर्णांसि दीयत्' (ऋ० १।१८०।१)। **परिदीयत् परिगच्छति। परितो गच्छति।**
- 'आपो नप्त्रे घृतमन्नं वहन्तीः स्वयमत्कैः परिदीयन्ति यह्वीः' (ऋ० २।३५।१४)।
- 'पर्यन्या नाहुषा युगा मह्ना रजांसि दीयथः' (ऋ० ५।७३।३)।
- 'उदन्वता परिदीया रथेन' (ऋ० ५।८३।७)। **उभयत्र पूर्वोक्त एवार्थः। परिदीया इत्यत्र सांहितिको दीर्घः।**

## दू
- दू (दूङ् परितापे)।
- 'दह्यतीव शरीरं मे संवृतस्य तवेषुभिः। मर्माणि परिदूयन्ते मुखं च परिशुष्यति' (भा० भीष्म०)। **परिदूयते परितप्यते।**

## दृश्
- दृश् (दृशिर् प्रेक्षणे)।
- 'यश्चिदापो महिना पर्यपश्यत्' (ऋ० १०।१२१।८)। **परितः पश्यतीत्यर्थः।**
- 'यथादर्शे तथात्मनि यथा स्वप्ने तथा पितृलोके। यथाप्सु परीब ददृशे तथा गन्धर्वलोके' (कठोप० २।३।५)। **परिददृशे दृष्टेर्गोचरो भवति।**
- 'उपायः परिदृश्यताम्' (भा० वन० )। **परि दृश्यतां विचीयतामनुसन्धीयताम्।**
- 'त्वष्ट्रेव रूपं सुकृतं स्वधित्यैना एहाः परि पात्रे ददृश्राम्' (अथर्व० १२।३।३३)। **ददृश्यामिति पाठान्तरम्। परितः पश्येयम्।**
- 'विद्वद्भिः परिदृष्टोयं शिष्टो विधिविपर्ययः' (भा० आश्व० ३।१७)।
- 'के देशाः परिदृष्टास्ते' (भा० आश्रम० ३७।४)। **परितो दृष्टाः। गमिकर्मीकृताः।**
- 'परिदृष्टानि तीर्थानि गङ्गा चैव मया नृप' (भा० आश्रम० ३७।५)। **उक्तोऽर्थः।**
- 'अन्यथा परिदृष्टानि मुनिभिस्तत्त्वदर्शिभिः। अन्यथा परिवर्तन्ते वेगा इव नभस्वतः' (भा० वन० ३०।३३)॥
- 'बाह्याभ्यन्तरस्तम्भवृत्तिर्देशकालसङ्ख्याभिः परिदृष्टो दीर्घः सूक्ष्मः' (यो० स० २।५०)। **परिच्छिन्नो दृष्टः परिदृष्टः।**
- 'कस्तमिच्छेत्परिद्रष्टुम्' (भा० शां० ६५७६)। **तत्र दृशं पातयितुं कामयेतेत्याह।**

## दॄ
- दॄ (दॄ विदारणे)।
- 'प्रजापति र्वरुणायाश्वमनयत् स स्वां देवतामार्च्छत् स पर्यदीर्यत' (तै० सं० २।३।१२।१)। **पर्यदीर्यत परितः सर्वतोऽदीर्यत विपन्नोऽभवदिति भट्टभास्करः। जलोदरनाम्ना रोगेणोच्छूनोऽभवदिति संस्कृतशार्मण्यकोषः।**
- 'ता वरुणगृहीताः परिदीर्णाः' (श० ब्रा० २।५।२।२)। **उदश्वयन्, उच्छूना अभवन्नित्यर्थः।**
