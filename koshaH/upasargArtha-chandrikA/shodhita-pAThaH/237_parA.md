+++
title="२३७ परा"

+++

## अय्
- अय् (अय गतौ)।
- 'यो वां प्राणो बलं यच्च या च वो वैरिता ऽसुराः। तत्कृत्वा हृदये चैव पलायध्वमितः पुरम्' (मात्स्य पु० १३९।६)। **पलायध्वं शीघ्रं धावत।**

## अस्
- अस् (असु क्षेपे)।
- 'देवाँ उप प्रैत् सप्तभिः परा मार्तण्डमास्यत्' (ऋ० १०।७२।९)।  
- 'परा स्थालीरस्यन्त्युद् वायव्यानि हरन्ति। तस्मात् स्त्रियं जातां परास्यन्ति उत् पुमांसं हरन्ति' (तै० सं० ६।५।१०।३८)। **जातां परिपक्वाम्। परास्यन्ति परस्मिन्कुले ददतीति भट्टभास्करः। उद्धृतचरीयं श्रुतिः पुस्तके, केवलं व्याख्यायामभिनिवेशविशेषनिदर्शनाय पुनरुदाह्रियते। परासिः परकुले दाने वर्तत इति महती समुत्प्रेक्षा। पूर्ववाक्यार्थाननुगतश्चायमर्थ इति च नेक्ष्यते।**

## इ
- इ (इण् गतौ)।
- 'परेतकल्पा हि गतायुषो नरा हितं न गृह्णन्ति सुहृद्भिरीरितम्' (रा० ३।४१।२०)। **परेतकल्पा मृतप्रायाः।**
- 'मा वयमेतमवहाय परागाम' (काठक० ७।१२।५०)। **एतमग्निं पृष्ठतो विहाय मा स्म दूरे गच्छामेत्याह।**

## क्रम्
- क्रम् (क्रमु पादविक्षेपे)।
- 'पराक्रान्तं चात्र सूरिभिरिति ग्रन्थभूयस्त्वभयादुपरम्यते' (सर्वद० बौ०)। **पराक्रान्तं सोत्साहं प्रगल्भं च प्रवृत्तमित्युपचरितोऽर्थः।**
- 'न हि रामं पराक्रम्य जीवन् प्रतिनिवर्तते' (रा० ३।४२।३)। **पराक्रम्य=आक्रम्य=अभियाय=प्रार्थ्य।**

## क्रुश्
- क्रुश् (क्रुश आह्वाने रोदने च)।
- 'आर्येणेव पराक्रुष्टं हा सीते लक्ष्मणेति च' (रा० ३।५९।७)। **पराक्रुष्टमुच्चैराक्रन्दितम्, अत्यन्तमुद्घोषितम्।**

## गम्
- गम् (गम्लृ गतौ)।
- 'अग्रहीज्जङ्घयोः पश्चात्तं चाचान्तपरागतम्' (कथा० १२१।२७)। **परागतं प्रत्यावृत्तम्।**

## जि
- जि (जि जये अभिभवे च)।
- 'येन जयासि न पराजयासै' (तै० ब्रा० २।४।७।८)। **न पराजयासै पराजयं नाप्स्यसि।**
- 'तल्पसद्यं मा पराजेषि' (तै० ब्रा० १।२।६।६)। **मा पराजेषि मा स्म हारयम्। तल्पसद्यं तल्पावस्थानम्। धनिकत्वमिति यावत्।**
- 'अविद्यो दुर्बलः श्रीमान् हिरण्यममितं मया। अजेयो बलदेवोऽयमक्षद्यूते पराजितः' (हरि० २।६१।३२)॥ **पराजितो हारितः। द्विकर्म्मको जिः। अप्रधाने कर्मणि लकारः।**
- 'भ्रष्टाभरणकौशेयां शोकवेगपराजिताम्' (रा० ४।५९।२१)। **पराजितामभिभूताम्।**
- 'भर्तृशोकपराजिता' (रा० ६।११०।५)। **उक्तोऽर्थः।**
- 'गावो वर्षपराजिताः' (हरि० २।१८।२५)। **वर्षेण वृष्ट्या उद्वेजिता इत्याह।**

## दा
- दा (डुदाञ् दाने)।
- 'मा नो अर्यो अनुकामं परा दाः' (ऋ० ८।४८।८)। **यथाकाममरेर्मा नोऽर्पिपः।**
- 'य उशता मनसा सोममस्मै सर्वहृदा देवकामः सुनोति। न गा इन्द्रस्तस्य परा ददाति' (ऋ० १०।१६०।३)॥ **न पराददाति न नाशयति। परादानं नाश इति सायणः।**
- 'यदिष्टं यत्परादानं यद् दत्तं या च दक्षिणा' (तै० सं० ५।७।७।३१)। **परादानं नात्यादरेण दानमिति भट्टभास्करः।**
- 'मा भूम हरिवः परादै' (तै० सं० १।६।१२)। **अन्येभ्यो दानं परादाः। क्विप् चेति क्विप्। परादानाय प्रत्याख्यानाय। त्वया त्याज्या मा भूमेत्यर्थः।**

## नी
- नी (णीञ् प्रापणे)।
- 'ये गोपतिं पराणीयाथाहुर्मा ददा इति' (अथर्व० १२।४।५२)। **पराणीय परतो नीत्वा। अर्थनिर्देशायेहानुवादः।**

## ब्रू
- ब्रू (ब्रू व्यक्तायां वाचि)।
- 'यद् ब्राह्मणायाध्याहात्मनेऽध्याह। यद् ब्राह्मणं पराहात्मानं पराह' (तै० सं० २।५।११।९)। **पराह=अनादरणाह।**

## भू
- भू (भू सत्तायाम्)।
- 'प्रान्यानि पात्राणि युज्यन्ते नान्यानि यानि पराचीनानि प्रयुज्यन्ते तान्यन्वोषधयः परा भवन्ति यानि पुनः प्रयुज्यन्ते तान्यन्वोषधयः पुनरा भवन्ति' (तै० सं० ६।५।११)। **पराभवन्ति फलपाके विनश्यन्ति।**
- 'न यज्ञः पराभवति न यजमानः' (तै० सं० ६।१।५)। **न पराभवति न नश्यति।**

## मृश्
- मृश् (मृश आमर्शने, आमर्शनं स्पर्शः)।
- 'वेदिमिव परामृष्टाम्' (रा० ५।१९।१५)। **परामृष्टां दूषितां शूद्रादिभिः।**
- 'हस्तिहस्तपरामृष्टामाकुलामिव पद्मिनीम्' (रा० ५।१९।१६)। **पुस्तके भारते वनपर्वणि दृष्टोऽयं श्लोकार्ध इत्युक्तम्। श्रीरामायणेपि तथाभूतो न्यास इति निदर्शनायेह पुनरुपन्यासः।**
- 'दृष्ट्वा सीतां परामृष्टां दीनां दिव्येन चक्षुषा' (रा० ३।५२।१३)। **परामृष्टामपहृताम्।**
- 'वैदेह्याश्च परामर्शो रक्षोभिश्च समागमम्' (रा० ६।१००।४९)। **परामर्शो बलाद् ग्रहणम्।**
- 'तदेष ब्राह्मणः करोतु संवादिनोः स्वप्नयोरर्थपरामर्शम्' (नलच० तृ० उ०)। **परामर्शश्चिन्ता।**
- 'तदलमिदानीमलीकपरामर्शमन्थरतया' (त्रिपुर० १)। **परामर्शः प्रमार्जनं प्रोञ्छनम्।**

## वप्
- वप् (डुवप् बीजसन्ताने)।
- 'यत्त्वा क्रुद्धः परोवप मन्युना यदवर्त्त्या' (तै० सं० १।५।३।१-२)। **परोवप उद्वासितवानस्मि। परापूर्वस्य वपते र्लिट्युत्तमैकवचने रूपम्।**
- 'तासां सृष्टानां परावापाद् अबिभेत्। …नास्य वित्तं परोप्यते य एवं वेद' (जै० ब्रा० १।१०४)। **परोप्यते विकीर्यते। नश्यतीति यावत्। परावापः परासनम्।**

## वृज्
- वृज् (वृजि वृजी वर्जने)।
- 'मा नो अस्मिन्महाधने परावर्क्' (तै० सं० २।६।११।३)। **मा परावर्क् मा पराणैषीः, मा परिहार्षीः, मा हासीः।**

## वृत्
- वृत् (वृतु वर्तने)।
- 'या गतिर्यज्ञशीलानामाहिताग्नेश्च या गतिः। …अपरावृत्तिरस्तु ते॥' **अपरावृत्ति र्मीक्षः। यस्तु भीतः परावृत्तः सङ्ग्रामे हन्यते परैः। परावृत्तः पराङ्मुखः।**

## सिच्
- सिच् (षिच क्षरणे)।
- 'मा नो गयमारे अस्मत् परा सिचः' (ऋ० ९।८१।३)। **माऽस्मत् परासिचः=दूरे मा प्रेरय।**
- 'गयं धनम्। मा परासेचि मद्धनम्' (शां० गृ० ३।४।४)। **मा परासेचि मा परासि।**

## सू
- सू (षू प्रेरणे)।
- 'पर ऋणा सावीरध मत्कृतानि माहं राजन्नन्यकृतेन भोजम्' (ऋ० २।२८।९)। **परासावीः=पराचीनं प्रेरय=अपाकुरु। अनृणो यथा स्याम्।**

## हन्
- हन् (हन हिंसागत्योः)।
- 'इत्येतच्च भवद्वाक्यं परस्परपराहतम्' (तत्त्वसं० ११४७)। **पराहतं व्याहतं संकुलम्।**
