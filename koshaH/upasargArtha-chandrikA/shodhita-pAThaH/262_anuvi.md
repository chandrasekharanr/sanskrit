+++
title="२६२ अनुवि (अनु+वि)"

+++

## इ
- इ (इण् गतौ)।
- 'अग्ने र्दहतो धूम उदेत्यानुव्येति' (तै० ब्रा० १।५।१०।४)। **अनुव्येति अनुक्रमेण विविधं व्याप्नोति।**

## ऊह्
- ऊह् (ऊह वितर्के)।
- 'वैश्वानर्यर्चा चितावनुव्यूहति' (सत्या० श्रौ० २३।२।२९)। **अनुव्यूहति प्रसारयति।**

## धा
- धा (डुधाञ् धारणपोषणयोः)।
- 'प्रतीयमानसादृश्योप्यस्ति सोऽनुविधीयते' (काव्यादर्शे २।१८९)। **अनुविधीयते=अनुपदं व्याख्यायते।**
- 'तथेन्द्रियाणि परशरीरावेशे चित्तमनुविधीयन्ते' (यो० सू० ३।३८ भा०)। **अनुविधीयन्तेऽनुगमनेनानुकुर्वन्ति।**
- 'निमित्तत्वं च स्वान्वयव्यतिरेकानुविधाय्यवश्यानुष्ठानवत्वम्' (भाट्टदी० २।४।१)। **अनुविधायि=अनुसारि।**
- 'कारणानुविधायित्वात् कार्याणान्तत्समागता' (अष्टाङ्ग० शारीर० १।४)। **उक्तोऽर्थः।**

## वा
- वा (वा गतिगन्धनयोः)।
- 'सर्वा दिशोऽनुविवाति' (तै० ब्रा० २।३।९।६)। **अनुकूलः सन् विशेषेण संचरतीत्याह।**

## सद्
- सद् (षद्लृ विशरणगत्यवसादनेषु)।
- 'अथ यत्रैतदाकाशमनुविषण्णं चक्षुः' (छां० उ० ८।१२।४)। **अनुविषण्णमनुषक्तम्।**
