+++
title = "७२ अव"

+++

## अज्
- अज् (अज गतिक्षेपणयोः)।
- 'श्रोणामेक उदकं गामवाजति' (ऋ० १।११६१।१०)। **उदकमवगाहेत यथा तथाऽजति क्षिपति प्रणुदतीत्यर्थः । अवशब्दो नीचैरर्थकः।**

## अत्
- अत् (अत सातत्यगमने)।
- 'अश्मास्यवतम्' (ऋ० २।२४।४) **इत्यृचं व्याचक्षाणो यास्कोऽवतमित्यवातितम् इत्यनेनानुव्याख्याति। तत्र अवाङ अतितं भूमिं गतमिति दुर्गवृत्तिः' (नि० १०।१३)।**

## अद्
- अद् (अद भक्षणे)।
- 'अव रुद्रमदीमहि' (वा० सं ३।५८)। **अवादीमहि=आदयामः। अन्तर्णीतण्यर्थकोऽदिः। अवयुत्य इतराभ्यो देवताभ्यो रुद्रमादयाम इत्युवटः।**

## अन्
- अन् (अन प्राणने)।
- 'स वै सकृदवान्यात्' (श० ब्रा० ११।१।६।३२)। **अवाम्यात्=निश्वस्यात्।**
- 'एतां दिशमनवानन्त्सृत्वा कुम्भं प्रक्षीयानपेक्षमाण एहि' (श० ब्रा० १३।८।३।४)। **अनवानन्=अनिश्वसन्।**

## अय्
- अय् (अय गतौ)।
- 'अवायन्तां पक्षिणः' (अथर्व० ११।१२।८)। **अवाङ्मुखा निपद्यन्तामित्यर्थः।**

## अर्ज्
- अर्ज् (अर्ज षर्ज अर्जने)।
- 'तामवार्जन्ति' (श० ब्रा० ४।५।८।११)। **उत्सृजन्तीत्यर्थः।**

## अस्
- अस् (असु क्षेपे)।
- 'प्रथमपातिनं शकलमवास्य' (आप० श्रौ० ७।३।२०)। **अवास्य=नीचैः क्षिप्त्वा।**

## आप्
- आप् (आप्लृ व्याप्तौ)।
- 'विदुस्ते वीर कर्माणि नानवाप्तानि कानि चित्' (भा० सभा० ५।३४)। **अनारब्धानीत्यर्थः।**
- 'पैतृकं तु पिता द्रव्यमनवाप्तं यदाप्नुयात्' (मनु० ९।२०९)। **अनवाप्तम् पित्राऽसामर्थ्येनोपेक्षितत्वादप्राप्तम्।**
- 'हस्तावापेन गच्छन्ति नास्तिकाः किमतः परम्' (भा० शां० १८१।५)। **हस्तौ अवाप्येते प्रवेश्येते यस्मिन्निति हस्तावापो हस्तनिगड इति नीलकण्ठः।**

## इ
- इ (इण् गतौ)।
- 'मा नो द्यूतेऽवगान्मा समित्याम्' (अथर्व० १२।३।४६)। **माऽवगात्=मा प्रणशत्=माऽपहारि।**
- 'अवैतु पृश्नि शेबलम्' (अथर्व० १।११।४)। **अवैतु=अर्वाक् पततु।**
- 'यथा वातो यथा वनम्… एवा त्वं दशमास्य सहावेहि जरायुणा' (ऋ० ५।७८।८)। **अवेहि=अवाङ् इहि, नीचैर्याहि, निष्क्राम।**
- 'समानमेतदुदकमुच्चैत्यव चाहभिः' (ऋ० १।१६४।५१)। **उदेति चावैति च। उच्चैरेति अर्वाङ् चैतीत्यर्थः।**
- 'अव ते हेडो वरुण नमोभिरव यज्ञेभिरीमहे' (ऋ० १।२४।१४)। **अवेमहे=अपनयामः=अपाकुर्मः प्रायश्चित्तेन। हेडः क्रोधः। सान्तं चेदम्।**
- 'अव तदेन ईमहे तुराणाम्'। (ऋ० ७।५८।५)।
- 'गोत्रचरणाच्छलाघात्याकारतदवेतेषु' (पा० ५।१।१३४)। **इह तदवेतः=तत्प्राप्तः। तदवगतवान् वा। गार्गिकामवेतः।**
- 'एको मासः संवत्सरस्यानवेतः स्यात्' (तै० सं० २।६।३।५)। **अनवेतः=अनतीतः।**
- 'अव त्वानेना नमसा तुर इयाम्' (ऋ० ७।८६।४)। **अवेयाम्=प्राप्नुयाम्।**
- 'अव देवैर्देवकृतमेनोऽयासिषम्' (वा० सं० ३।४८)। **देवैरिन्द्रियैः कृतम्। अवायासिषम्=(जले) अवनीतवानस्मि।**
- 'नव नव दक्षिणा भवन्ति नावयन्त्येवैनम्' (षड्विंश० ३।८)।
- 'अवैत्वभ्वं कृणुता वरीयः' (ऋ० ८।४९।५)। **अवैतु=अपैतु।**
- 'हितं तेषामहितं मामकानाम्। एतत् सर्वं मम नावैति चेतः' (भा० वन० ४।१८)॥ **नावैति नाङ्गी करोति।**
- 'अवैन्नाशं दशास्यस्य निर्वृत्तमिव राघवः' (भट्टि० ७।३३)। **अवैत्=प्रत्यैत्, अजानात्।**
- 'अवैमि ते सारमतः प्रियं त्वाम्' (कु० ३।१३)।
- 'भवानपीदं परवानवैति' (रघु० २।५६)।
- 'अभ्यक्तमिव स्नातः शुचिरशुचिमिव प्रबुद्ध इव सुप्तम्… सुखसङ्गिनमवैमि' (शा० ५)। **अवैमि=मन्ये, पश्यामि।**

## ई
- ई (ईङ् गतौ)।
- 'अवैषां हेड ईमहे' (वा० सं० १६।६)। **अपनयामः।**

## ईक्ष्
- ईक्ष् (ईक्ष दर्शने)।
- 'योत्स्यमानानवेक्षेऽहम्' (गीता० १।२३)। **इहावशब्दो नात्यर्थमुपकरोति धात्वर्थस्य।**
- 'वसुधेयमवेक्ष्यतां त्वया' (रघु० ८।३)। **आवेक्षा प्रतिजागर इत्यमरप्रामाण्याद्वसुधायां प्रतिजाग्रता त्वया भाव्यमिति शब्दार्थः। वसुधा पाल्यतामिति तात्पर्यार्थः।**
- 'त्वं राजा रक्षसां लङ्कामवेक्षेथा विभीषण' (भट्टि० १९।२३)।
- 'अथाऽऽज्यमवेक्षते' (श० ब्रा० १।३।१।२६)। **आज्ये पात्रस्थेऽन्तर्दृशं पातयतीत्यर्थः।**
- 'उदशराव आत्मानमवेक्ष्य… तौ होदशरावेऽवेक्षाञ्चक्राते' (छां० उ० ८1८।१)। **उक्तोऽर्थः।**
- 'प्रतिगृह्य सौम्यं होता पूर्वश्छन्दोगेभ्योऽवेक्षेत' (ऐ० ब्रा० ३।३२)। **घृतपूर्णे सौम्य चरौ छायां पश्यन्ति शुद्धय इत्यत्र षड्गुरुशिष्यः।**
- 'न कूपमवेक्षेत' (बौ० ध० २।३।६।२७)। **आत्मानं तत्र द्रष्टुमिति शेषः।**
- 'नोदपानमवेक्षेत' (गो० गृ० ३।५।१३)।
- 'आशीविषो नैनो राजानमवेक्षते' (तै० सं० ६।६।७।२)। **राज्ञि सोमे दृष्टिं न पातयतीत्यर्थः।**
- 'अपि वाचं भाषमाणस्य काव्यां धर्मारामामर्थवतीमहिंस्राम्। अवेक्षेरन्धार्तराष्ट्राः शमार्थम्…' (भा० उ० ९३।२०)। **अवेक्षेरन्=अवदधीरन्=आद्रियेरन्।**
- 'श्लाघ्यां दुहितरमवेक्षस्व जानकीम्' (उत्तर० १।७)। **तस्यां प्रतिजागृहि।**
- 'न कमलिनीं दृष्ट्वा ग्राहमवेक्षते मतङ्गजः' (माल० ३)। **नावेक्षते न गणयति।**
- 'नित्यं शास्त्राण्यवेक्षेत निगमांश्चैव वैदिकान्' (मनु० ४।१९)। **अवेक्षेत=चिन्तयेत्=विचारयेत्।**
- 'सूक्ष्मं विशेषणं तेषामवेक्षेच्छास्त्रचक्षुषा' (भा० शां० २१७।२८)। **हेलया हेयत्वेन पश्येत्। अवशब्दोऽवक्रोशे वर्तते।**
- 'न परदुःखातुराः स्वसुखमवेक्षन्ते महाकारुणिकाः' (अवदा० मैत्री० जा०)। **नावेक्षन्ते-नाद्रियन्ते।**
- 'सोऽवेक्षते जगत्कृत्स्नं न सहायमवेक्षते' (शि० भा० २६।१९)। **जगति प्रतिजागर्तीत्याह।**
- 'न हि मन्ये नृशंसे त्वं राजधर्ममवेक्षसे' (रा० २।७४।२१)। **अवेक्षसे=वेत्थ।**
- 'अवेक्षते महाभागस्तीर्थीकुर्वंस्तदाश्रमम्' (भा० पु० १।४।८)। **अत्रेक्षते=प्रतीक्षते। अन्यत्र दुर्लभोऽयमर्थः।**
- 'अत्रास्त्यवेक्षा त्वयि मे रक्ष्यो हि शरणागत' (रा० २।९६।५१)। **अवेक्षा=आदरः।**
- 'मम त्ववेक्षया वीर शृणु विज्ञापयामि ते' (भा० उ० ८।४२)। **इहावेक्षाऽऽदरोऽवधानम्।**
- 'न ते पुत्रेष्ववेक्षाऽस्ति' (भा० आदि० २३३।८)।
- 'यदि रामस्य नावेक्षा त्वयि स्यान्मातृवत्सदा' (रा० २।७३।१८)। **अवेक्षा गौरवं संभावना पूज्यबुद्धिः।**
- 'ततोऽहं त्वामनुप्राप्तः कौरवाणामवेक्षया' (भा० वन० १०।१४)। **अनन्तरोदीरित एवार्थः।**
- 'वर्णश्रमावेक्षणजागरूकः' (रघु० १४।८५)। **वर्णाश्रमाणामनुसन्धानेऽप्रमत्तः। अनवेक्षणात् कृषिः (विनश्यति)। अनवेक्षणमुपेक्षा प्रमादः।**
- 'फलप्रचयनोदपानावेक्षण…' (द्रा० गृ० ३।१।३९)। **उदपानं कूपः। तत्रावेक्षणमवाङ्मुखीभूय निरीक्षणम्।**
- 'अवेक्षमाणस्त्वां मां च न्यस्तास्त्रश्चाहवे हतः' (भा० द्रोण० १९६। ४८)। **अवेक्षमाणः=प्रतिजाग्रत्=अप्रमाद्यत् (आवयोः)।**
- 'अवेक्षमाणां बहुशो वैदेहीं धरणीतलम्' (रा० ३।५२।४२)। **अधः पश्यन्तीम्। स्थाने वश्यवाचः कवेरवोपसर्गस्य प्रयोगः। शरीरमग्नौ संयोज्यावेक्षमाणा अपोऽभ्युपयन्ति (शातातपः)। अनवेक्षमाणाः पृष्ठतोऽनालोकयन्तः। अनपेक्षमाणा इति पाठ इष्यते।**
- 'प्रावषीवासितग्रीवो मज्जेत निशि निर्जने। मायूरेण गुणेनैव स्त्रीभिश्चावेक्षितश्चरेत्' (भा० शां० १२०।१३)। **अवेक्षितः कृतावेक्षः।**

## उक्ष्
- उक्ष् (उक्ष सेचने)।
- 'दध्ना मधुमिश्रेणावोक्षति' (तै० सं० ५।४।५।२)। **अवोक्षति=अवाङ्मुखेन हस्तेनोक्षति।**
- 'अथ सभाया मध्ये अधिदेवनमुद्धत्यावोक्ष्य' (आप० श्रौ० ५।६।१९।२)। **उक्तोऽर्थः।**
- 'उद्धते वा अवोक्षितेऽग्निमादधति' (श० ब्रा० ६।४।४।१८)। **उक्षतेः प्रयोगेऽभिप्रावानामुपसर्गाणां विषयनैयत्यं पुरातनैरुक्तम्-उत्तानेन हस्तेन प्रोक्षणं परिकीर्तितम्। न्यञ्चताभ्युक्षणं प्रोक्तं तिरश्चावोक्षणं स्मृतम्॥**

## कर्ण् ।
- 'यात्रापहृतचेतस्त्वात्तद्वाक्यमवकर्णयन्' (बृ० श्लो० सं० ३।७६)। **अवकर्णयन् अनाकर्णयन्निव। अवशब्द इह श्रवणक्रियायां न्यूनतामाह। स्थानेऽस्य प्रयोग इति नन्दति नश्चेतः।**

## काश्
- काश् (काशृ दीप्तौ)।
- 'वर्णावकाशमपि मे पश्य पाण्डव यादृशम्' (भा० वि० २०।१५)। **वर्णावकाशो दीप्तिसङ्कोच इति नीलकण्ठः। अवरुद्धः काशोऽवकाशः। प्रादिः। अवशब्दः प्रायशोऽसाकल्यमाचष्ट उत्तरपदार्थस्य।**
- 'उभयतो मांसैः संछन्नं नावकाशते' (श० ब्रा० ८७।४।२०)। **नावकाशते न दृग्विषयतां याति।**
- 'इहि तिस्रः परावतः…धेना इन्द्रावचाकशत्' (ऋ० ८।३२।२२)।
- 'जनानां धेना अवचाकशद् वृषा' (ऋ० १०।४३।६)।
- 'अन्तरिक्षेण पतति विश्वा रूपावचाकशत्' (ऋ० १०।१३६।४)। **इहोदाहृतिष्ववकाशतिर्दर्शनार्थे प्रयुक्तः। अवश्च दर्शनस्य निम्नाभिमुखतामाह।**

## कील्
- कील् (कील बन्धने)।
- 'क्षुत्पिपासावकीलनम्' (भा० आश्व० ४५।३)। **अवकीलका अन्तः प्रविष्टाः शङ्कव इति नीलकण्ठः। अवशब्दोऽधोगतिमाहेति शोभनोऽस्येह प्रयोगो ग्राही।**

## कृत्
- कृत् (कृती छेदने)।
- 'एवमुक्त्वा तु गान्धारी कुरूणामवकर्तनम्। अपश्यत्तत्र तिष्ठन्ती सर्वं दिव्येन चक्षुषा॥' (भा० स्त्री० १६।१)। **अवकर्तनं युद्धभूमिः।**
- 'सन्दर्याग्रे स्वभार्यायाः कर्णनासावकर्तनम्' (राज० ७।८९२)। **अवकर्तनं कर्णनासस्यैकदेशस्य कर्तनम्। अवशब्द उत्तरपदार्थस्य क्रियाया असाकल्यमाचष्टे प्रायेणेत्यसकृदुक्तमधस्तात्।**
- 'इयं वस्त्रावकर्तेन संवीता चारुहासिनी' (भा० वन० ६२।२२)। **वस्त्रावकर्तो वस्त्रखण्डः।**
- 'कृष्णाजिनग्रीवा एवावकृत्य प्रत्यानह्यति' (श ० ब्रा० ३।३।४।८)। **अवकृत्य=अपच्छिद्य।**
- 'निजघ्नुः परमेष्वासाः सर्वांस्तान्निशितैः शरैः। आगर्भादवकृन्तन्तः…' (भा० आदि० १७८।१९-२०)। **अवकृपा कोपो भवति। अवशब्दोऽर्थविपर्यासकृत्। कृपाया अपकर्षमभावं वाऽऽह।**

## कृष्
- कृष् (कृष विलेखने)।
- 'कच्चिदर्थेष्वसंमूढान् हितकामाननुप्रियान्। नावकर्षसि कर्मभ्यः पूर्वमप्राप्य किल्बिषम्' (भा० सभा० ५।७३)॥ **नावकर्षसि=न निष्कासयसि=न बहिष्करोषि। अपकर्षसीति पाठान्तरम्।**
- 'प्राकृष्यमाणः कलिना सौहृदेनावकृष्यते' (भा० वन० ६२।२६)। **अवकृष्यते=हीयते।**
- 'प्रतिकर्तुं प्रकृष्टस्य नावकृष्टेन युज्यते' (रा० ४।१७।४७)। **अवकृष्टः=अपकृष्टः=अधरः=नीचैःपदस्थः। प्रकृष्टः उत्तरः। निष्कासितोवकृष्टः स्यादिति कोषः।**
- 'अवकृष्टोत्तरासङ्गः कृशो धमनिसन्ततः' (भा० वन० १२।१४)। **अवकृष्टोऽधः कृष्ट उत्तरासङ्ग उत्तरीयं यस्य सः। त्यक्तोत्तरीयवस्त्र इत्यर्थः।**
- 'पणो देयोऽवकृष्टस्य षडुत्कृष्टस्य वेतनम्' (मनु० ७।१२६)। **अवकृष्टस्य गेहादिसंमार्जकोदकवाहादेः कर्मकरस्येति कुल्लूकः।**
- 'मामग्रासनतोऽवकृष्टमवशम्' (मुद्रा० १।१२)। **अवकृष्टमधः पातितम्।**
- 'नखावकृष्टेऽत्यर्थं पिण्डकाः सदाहपाका भवन्ति' (सूश्रुत० २।२९१।१)। **नखावकृष्टे=नखस्याधोभागे।**
- 'पादावकर्षणसन्धानैः' (भा० द्रोण० १४२।४५)। **पादावकर्षणम्=पादयोर्नीचैः कर्षणम्।**

## कॄ
- कॄ (कॄ विक्षेपे)।
- 'पुनः पुनः कुत्सयन्तं तु विगृह्यादितो ग्रन्थेनावकिरेत्' (का० सं० विमान० शिष्योप०)।
- 'अवाकीर्यत कनीयांसौ रतोमावुपाश्नुत, यज्ञावकीर्णा हि' (पञ्चविंश० ब्रा०)।
- 'ततो वायुर्महाराज दिव्यैर्माल्यैः समन्वितः। अभितः पाण्डवं चित्रैरवचक्रे समन्ततः' (भा० वन० १७५।१६)। **आकीर्णवान्, व्याप्तवानित्यर्थः। किरतेश्चेत्प्रयोगोऽवचकर इति युक्तं स्यात्।**
- 'महावातसमुद्भूतं यन्मामवकरिष्यति। रजो रमण तन्मन्ये परार्घ्यमिव चन्दनम्' (रा० २।३०।१३)॥ **उक्तोऽर्थः।**
- 'असन्तुष्टस्य विप्रस्य तेजो विद्या तपो यशः। स्रवन्तीन्द्रियलौल्येन ज्ञानं चैवावकीर्यते' (भा० पु० ७।१।५९)। **अवकीर्यते=क्षरति=नश्यति।**
- '(तम्) अवाकिरन् बाललताः प्रसूनैः' (रघु० २।१०)। **तस्योपरि निचिक्षिपुरित्यर्थः।**
- 'अवाकिरन् शरान्' (भा० वन० २१।३०)। **अवाकिरन्=प्रास्यन्।**
- 'यो ब्रह्मचार्यवकिरेत्' (तै० आ० २।१८)। **रेतः सिञ्चेत् स्त्रियाम्।**
- 'वाससाऽऽच्छादयामास माल्येनावचकार च' (रा० ४।१४।२३)। **अवचकार=माल्यं तस्योपरि निचिक्षेप।**
- 'अवकिरते हस्ती स्वयमेव' (पा० ३।१।८७)। **भुव्यात्मानं प्रसारयतीत्यर्थः।**
- 'सप्तद्वारावकीर्णां च न वाचमनृतां वदेत्' (मनु० ६।४८)। **चक्षुरादीनि पञ्च बहिरिन्द्रियाणि मनो बुद्धिश्चेति सप्त द्वाराणि, तैर्निक्षिप्तां तद्गृहीतार्थविषयां वाचम् इति कुल्लूकः।**
- 'अवकीर्णः सुगुप्तश्च न वाचा ह्यप्रियं वदेत्' (भा० शां० २७८।८)। **अवकीर्णः (मूढैः) पांसुभिश्छन्नः, धिक्कृत इत्यर्थः।**
- 'तीर्थान्य् अवकीर्णानि तपस्विभिः' (भा०)। **अत्रावोऽस्थाने। आङ् इति तु स्थाने स्यात्।**
- 'किमपैति रजोभिरौर्वरैरवकीर्णस्य मणेर्महार्घता' (शिशु० १६।२७)। **अत्र कविना भारतप्रयोगोऽनुकृतः। स एव च दोषः।**
- 'अवकीर्णस्त्वहं कुन्त्या सूतेन च विवर्धितः' (भा० भीष्म० १२२।२४)। **अवकीर्णः=प्रास्तः=(जलेऽन्तर्) निक्षिप्तः।**
- 'पुत्रं सर्वगुणोपेतमवकीर्णं जले पुरा' (भा० शां० १।२२)। **उक्तोऽर्थः।**
- 'वैश्यायामवकीर्णः संवत्सरं ब्रह्मचर्यं त्रिषवणं चानुतिष्ठेत्' (गौ० ध० ३।४।३५ इत्यत्रोज्ज्वलायामुद्धृतं शङ्खवचनम्)। **अवकीर्णः=सिक्तरेताः।**
- 'अवकीर्णिव्रतं चरेत्' (लौ० गृ० १।३३)। **अवकरणमवकीर्णं कामतो ब्रह्मचारिणो रेतस उत्सर्गः, सोऽस्यास्तीत्यवकीर्णी। (देवपालष्टीकाकृत्)।**
- 'अवकीर्णी भवेद् गत्वा ब्रह्मचारी तु योषितम्' (याज्ञ० ३।२८०)। **चरमधातोर्विसर्गोऽवकीर्णं तद् यस्यास्ति सोऽवकीर्णी (मिताक्षरा)। वस्तुतश्च अवकीर्णमनेनेत्यवकीर्णी। इष्टादिभ्यश्चेति (५।२।८८) इनिः।**
- 'गृहस्थो ब्रह्मचारी वा योऽनश्नंस्तु तपश्चरेत्। प्राणाग्निहोत्रलोपेन ह्यवकीर्णी भवेत्तु सः' (बौ० ध० २।७।१०)॥
- 'स्वानि वासांसि… अवकीर्योत्तराणि सभायां समुपाविशन्' (भा० सभा० ६८।३९)। **अवकीर्य=अवरोप्य=अवतार्य।**
- 'सा मां हिमवतः प्रस्थे सुषुवे मेनकाऽप्सराः। अवकीर्य च मां याता परात्मजमिवासती' (भा० अदि० ७४।७०)। **अवकीर्य=प्रास्य=भुवि निक्षिप्य।**
- 'अवकर इत्येके' (गौ० ध० ३।५।१३)। **सख्यादिगमनेऽवकरो दोष इत्युज्ज्वला।**
- 'वर्चस्केऽवस्करः' (रा० ६।१।१४८)। **अवस्करोऽन्नमलम् । तत्सम्बन्धाद् देशोपि तथोच्यते। तथा च प्रयोगः-संमार्जितावस्करया व्यये चामुक्तहस्तयेति।**

## क्लृप्
- क्लृप् (कृपू सामर्थ्य )।
- 'न हि तदवकल्पते यद् ब्रूयादिदमहं सत्यादनृतमुपैमीति' (श० ब्रा० १।१।१।६)। **नावकल्पते न युज्यते।**
- 'न हि तदवकल्पते यदुत्तरवेदावग्निहोत्रं जुहुयात्' (श० ब्रा० २।५।२।४८)।
- 'तद् यदृक्शो न तदवकल्पते' (ऐ० ब्रा० ६।२)। **न संभवतीत्यर्थः।**
- 'न वा एतस्यानिष्टक आहुरवकल्पते' (तै० सं० ५।४।१०।३)। **उक्तोऽर्थः।**
- 'इतश्च न प्रधानस्य प्रवृत्तिरवकल्पते' (ब्र० सू० शां० भा० २।२।८)। **नावकल्पते, न घटते, न युज्यते, न संभवति।**
- 'तथापि तच्छक्तिविसर्ग एषां सुखाय दुःखाय हिताहिताय। बन्धाय मोक्षाय च मृत्युजन्मनोः शरीरिणां संसृतयेऽवकल्पते।' (भा० पु० ६।१७।२३)॥ **अवकल्पते=कल्पते=अलं भवति।**
- 'नार्थोऽवेन। तां मा यज्ञेऽवकल्पय' (श० ब्रा० १।८।१।९)। **अवकल्पय=उपयुङ्क्ष्व।**
- 'नाह पुराऽवभृथात् पुनर्दीक्षामवाकल्पयन्' (देवाः) (श० ब्रा० ३। ४।३।१)। **अवाकल्पयन्=प्राकल्पयन्=समपादयन्=निरवर्तयन्।**
- 'तेभ्यः प्रातः सवनेऽवाचिवाल्पयिषन्' (ऐ० ब्रा० ३।३०)। **अवक्लृप्तिः संभावनेति भट्टभास्करः। समभावयन्नित्यर्थः।**
- 'जातु तत्रभवान्वृषलं याजयेन्नावकल्पयामि' (पा० ३।३।१४७)। **सूत्रे वृत्तिः। न संभावयामीत्यर्थः।**
- 'तन्न्वेवानवक्लृप्तं यो मनुष्येष्वनश्नत्सु पूर्वोऽश्नीयादथ किमु यो देवेष्वनश्नत्सु' (श० ब्रा० २।१।४।२)। **अनवक्लृप्तमनुचितम्।**
- 'अनवक्लृप्ता तस्यैषा भवति' (अष्टमी सामिधेनी) (श० ब्रा० १।४।१।३७)। **अलब्धावकाशा भवतीत्याह।**
- 'नावकल्प्यमिदं ग्लायेद् यत् कृच्छ्रेषु भवानपि' (भट्टि० १९।१७)। **नावकल्प्यं न संभाव्यम्।**

## क्रन्द्
- क्रन्द् (क्रदि आह्वाने रोदने च)।
- 'अवक्रन्द दक्षिणतो गृहाणाम्' (ऋ० २।४२।३)। **मन्दं वाश्यस्व, अनुच्चै रुवीहि इत्युक्तं भवति।**
- 'क्रन्दते स्वाहाऽवक्रन्दाय स्वाहा' (वा० सं० २२।७)। **यथाऽन्यत्र तथेह अवशब्दः क्रियाया उत्तरपदोक्ताया असाकल्यमाह।**

## क्रम्
- क्रम् (क्रमु पादविक्षेपे)।
- 'न हि परलोकादेत्य सत्त्वं गर्भमवक्रामति' (चरक० शरीर० ३।९)। **अवक्रामति=अवतरति। अवशब्दोऽधोर्थे।**
- 'जीवस्तु खलु भोः सर्वगतत्वादीश्वरगुणसमन्वितः पूर्वशरीराच्चावक्रामति परशरीरं चोपक्रामति' (का० सं० शरीर० गर्भाव०)। **उक्तपूर्व एवार्थः।**
- 'वज्रेणैवैनमवक्रामति' (श० ब्रा० १३।१।२।९)। **अभिभवतीत्यर्थः।**
- 'नमो वरुणायेति वाचयत्यपोऽवक्रमयन्' (का० श्रौ० १०।८।२३)। **यजमानमुदकमध्ये प्रवेशयन्नित्याह।**
- 'अवक्रामन्तः प्रपदैरमित्रान्' (ऋ० ६।७५।७)। **चरणाग्रैरवताड यन्तः, अधस्पदं कुर्वन्त इत्यर्थः।**
- 'प्रतूर्वन्नेह्यवक्रामन्नशस्तीः' (श० ब्रा० ६।३।२७)। **अनन्तरोदीरित एवार्थः।**
- 'तामिन्द्रो मध्यतोऽवक्रम्य व्याकरोत्। तस्मादियं व्याकृता वागुद्यते' (तै० सं० ६।४।७।३)।
- 'अभिक्रामं सायं जुहोत्यवक्रामं प्रातः' (आप० श्रौ० ६।३।१०५)। **अवक्रम्यावक्रम्य पश्चात् सृत्वेत्यर्थः।**

## क्री
 - क्री (डुक्रीञ् द्रव्यविनिमये)।
- 'ब्राह्मणं क्षत्रियं वा सहस्रेण शताश्वेनावक्रीय' (शां० श्रौ० १६।१०।१०)। **उपभोगार्थं भाटकेनादायेत्यर्थः।**
- 'विक्रयावक्रयाधानयाचितेषु पणान्दश' (याज्ञ० २।२३८)। **अवक्रीणीतेऽनेनेत्यवक्रयः पिण्डक उच्यते (काशिका)।**
- 'अवक्रयो भाटकम्। अवक्रयः' (पा० ४।४।५०)। **पिण्डको राजग्राह्यं द्रव्यम्।**

## क्रुश्
- क्रुश् (क्रुश आह्वाने रोदने च)।
- 'अवक्रुष्टः कोकिलयाऽवकोकिलः।' (स्वरेण) **अधिक्षिप्तो न्यक्कृतः।**

## क्वथ्
- क्वथ् (क्वथे निष्पाके)।
- **अवक्वाथो न्यूनः क्वाथः।**

## क्षर्
- क्षर् (क्षर संचलने)
- 'अपामञ्जली पूरयित्वा तत्सवितुर्वृणीमह इति पूर्णेनास्य पूर्णमवक्षारयित्वाऽऽसिच्य' (पाणिं गृह्णीयात्) (आश्व० गृ० १।२०)। **निगदव्याख्यातम्।**

## क्षल्
- क्षल् (क्षल शौचकर्मणि)।
- **शिरोवक्षालनम्=शिरसोम्भसि निमज्जनम्।**

## क्षि
- क्षि (क्षि हिंसायाम्)।
- 'तां तेन वाऽवक्षिणुयात्' (लाट्या० श्रौ० ४।३।१६)। **अपाकुर्यादित्यर्थः।**

## क्षिप्
- क्षिप् (क्षिप प्रेरणे)।
- 'अव क्षिपो दिवो अश्मानमुच्चा' (ऋ० २।३०।५)। **अवक्षिप=अधस्तात् प्रेरय=अधः पातय।**
- 'अव क्षिपन्ति स्रुग्भाण्डान्' (रा० २।११६।१७)। **अवस्कन्दयन्तीत्यर्थः।**
- 'सात्वताऽभिसृते द्रोणे धृष्टद्युम्नमवाक्षिपन्' (भा० द्रोण० ९७।३६)। **अपनीतवन्त इत्यर्थः।**
- 'अयाज्ययाजनाध्यापने नियुक्तममृष्यमाणं राजाऽवक्षिपेत्' (कौ० अ० १।१०)। **धिक्कुर्यादित्यर्थः।**
- 'अवाक्षिपद् वासुदेवम्' (भा० सभा० २६।३२)। **अवामानयद् अध्यक्षिपदित्यर्थः।**
- 'शिर उत्क्षिप्य नागस्य पुनः पुनरवाक्षिपत्' (भा० आदि० १८।१५)। **अधोऽक्षिपदित्यर्थः।**
- 'शृतं कृण्वन्त इह मावचिक्षिपन्' (अथर्व० १८।४।१२)। **अवक्षिप्तमवकीर्णं मा स्म कुर्वन्नित्यर्थः।**
- 'अवक्षिपन्नर्क उल्कामिव द्योः' (ऋ० १०।६८।४)। **अवक्षिपन् भ्रंशयन्, अधःपातयन् इत्यर्थः।**
- 'अवक्षेपणे कन्' (पा० ५।३।९५)। **अवक्षेपणं कुत्सनम्। गन्धनावक्षेपणादिसूत्रे (१।३।३२) ऽवक्षेपणं भर्त्सनम् इति वृत्तिः।**
- 'को ह्यक्षयप्रसादानां सुहृदामल्पतोषिणाम्। वृत्तिमर्हत्यवक्षेप्तुं त्वदन्यः कुरुसत्तम' (भा० अनु० ५९।२८)। **अवक्षेप्तुं कल्पयितुं विधातुं स्थिरीकर्तुमित्यनर्थान्तरम्।**
- 'अवक्षिप्तावधूतानामसीनां वीरबाहुभिः' (भा० भीष्म० ४६।१७)। **अवक्षिप्तानामधोमुखं पातितानाम्।**
- 'सम्भग्नस्फुटितगात्रमवक्षिप्तं विद्यात्' (कौ० अ० ४।६)। **अवक्षिप्तम् अधः पातितम्।**
- 'सूक्ष्मवस्त्राण्यवक्षिप्य मुनिवस्त्राण्यवस्त ह' (रा० २३७।७)। **अवक्षिप्य=अवतार्य।**

## क्षु
- क्षु (टुक्षु शब्दे)।
- 'पक्षिजग्धं गवाघ्रातमवधूतमवक्षुतम्' (मनु० ५।१२५)। **अवक्षुतम्=उपरिकृतक्षुतम्। उपसर्गवशात्सकर्मकत्वम्।**
- 'अवक्षुतावरुदितं तथा श्राद्धे च वर्जयेत्' (भा० अनु० ९१।४१)।
- 'द्विषदन्नं नगर्यन्तं पतितान्नमवक्षुतम्' (मनु० ४।२१३)। **उक्तपूर्व एवार्थः। न भुञ्जीतेत्यनुषङ्गः।**

## क्षुद्
- क्षुद् (क्षुदिर् सम्पेषणे)।
- 'तण्डुलानवक्षुद्य' (सुश्रुत० १।१६३।१३)। **अवक्षुद्य अवहत्य। अवमृद्य सम्पिष्य।**

## क्ष्णु
- क्ष्णु (क्ष्णु तेजने)।
- 'ऋभुर्वाज ऋभुक्षाः पत्यते शवोऽव क्ष्णौमि दासस्य नाम चित्' (ऋ० १०।२३।२)। **अवक्ष्णौमि=प्रमार्ज्मि।**

## खण्ड्
- खण्ड् (खडि मन्थे, खडि भेदने)।
- 'विद्यत्यवखण्डयति विनाशयति पाप्मनः' (बृ० उ० ५।७ इत्यत्र शां० भा०)।
- 'अर्धयाममात्रावखण्डितायां विभावर्याम्' (काद०)। **अवखण्डिता=अतीता।**
- 'अहर्निशासंस्थां यथावदवखण्डिताम्' (मार्क० पु० १६।७०)। **मध्ये त्रुटितां भग्नाम् इत्याह।**

## ख्या
- ख्या (ख्या प्रकथने)।
- 'आदित्या अव हि ख्यताधि कूलादिव स्पशः' (ऋ० ८।४७।११)। **(यूयम्) अवख्यत=अधःपश्यत।**
- 'तं ते दुश्चक्षा माऽवख्यन्' (तै० सं० ३।२।१०।२)। **मा दर्शन्नित्यर्थः।**
- 'तद्धैके यजमानमवख्यापयन्ति' (आज्यम्) (श० ब्रा० १।३।१।२६)। **एकेषां दर्शनं यजमान आज्यमवेक्षेत न ऋत्विग् इत्युक्तं भवति।**

## गण्
- गण् (गण संख्याने)।
- 'पर्वतीय इति माऽवजीगणः' (कि० १३।६७)। **ममानादरं मा कार्षीरित्यर्थः।**
- 'अवगणितखलीनाकर्षणः' (पञ्चत० ५)। **अवगणितमवधीरितमुपेक्षितं खलीनस्याकर्षणं येन सः।**
- 'कुम्भपातमात्रगतजीवितं तं नकुलं तत्रैवावगणय्य' (पञ्चत०)। **सावहेलं तत्रैव विहायेत्यर्थः।**

## गम्
- (गम्लृ गतौ)।
- 'अञ्जः समुद्रमवजग्मुरापः' (ऋ० १।३२।२, अथर्व० २।५।६)। **अवाङ्मुखाः सत्यः समुद्रं गच्छन्त्याप इत्याह। नोचैर्गतयः सत्यः समुद्रमाविशन्तीति वार्थः।**
- 'हारिद्रवेव पतथो वनेदुप सोमं सुतं महिषेवाव गच्छथः' (ऋ० ८।३५।७)। **सोममवगच्छथः=अवतीर्य सोममुपेथः।**
- 'नैनं घ्नन्ति पर्यायिणो न सन्नाँ अवगच्छति' (अथर्व० ६।७६।४)। **अवगच्छति=नीचैर्गच्छति=नमति।**
- 'विश्वेह देवौ सवनाऽव गच्छतम्' (ऋ० ८।३५।४)। **विश्वा सवनान्यभिवर्तेथाम् इत्याह।**
- '(यः) बृहस्पतिं मनसाऽवगच्छात्' (अथर्व० ४।१।७)। **अवगच्छात्=उपनमेत्। उभे एवं विशं च राष्ट्रं चावगच्छति। अवगच्छति=अधिगच्छति।**
- 'अव शादेषु गच्छति (वाजी)' (ऋ० ९।१५।६)। **शादेषु नवतृणेष्ववाङ्मुखः सन् गच्छतीत्याह।**
- 'कुतो युद्धं जातु नरोऽवगच्छेत्' (भा० उ० २६।३)। **अवगच्छेत्=अभ्युपेयात्=आतिष्ठेत्। युद्धभूमिमवतरेदित्यक्षरार्थः।**
- 'यत्रतद्वपां वा हवींषि वा वयांसि त्रिपदं चतुष्पदं वाऽभिमृश्यावगच्छेयुः' (कौ० सू० १२३)। **उपर्यवपतेयुरित्यर्थः।**
- 'कथ शान्तमित्यभिहिते श्रान्त इत्यवगच्छति मूर्खः' (मृच्छक०)। **अवगच्छति=जानाति।**
- 'तत्तदेवावगच्छ त्वं मम तेजोंशसम्भवम्' (गीता० १०।४१)। **उक्तोऽर्थः।**
- 'तदैव ध्यानादवगतोऽस्मि' (शा० ७)। **कर्तरि क्तः। अवगतवानस्मि।**
- 'अपाञ्चमिन्द्र तं कृत्वाऽथेममिहाव गमय' (अथर्व० ३।३।६) **इतोऽभिवर्तयेत्यर्थः।**
- 'आदित्या विश्वमवगमयन्ति।' (तै० सं० २।३।१।५)। **अवगमयन्ति प्रापयन्ति। विरुद्धार्थमवगमयति। बोधयतीत्यर्थः।**
- 'कतमेन दिग्विभागेनावगन्तव्यम्' (तन्त्रा० २।२)। **इहावशब्दोऽस्थाने। गन्तव्यमित्येव साधु।**
-  'न भवति महिमा विना विपत्तेरवगमयन्निव पश्यतः पयोधिः' (भट्टि० १०।७२)। **अवगमयन्=बोधयन्।**

## गर्ह्
- गर्ह् (गर्ह गल्ह कुत्सायाम्)।
- 'कृपणं चास्थिरं बाल्ये वृद्धभावेऽवगर्हितम्' (रा० २।२१।१९)। **अवगर्हितं बलवन्निन्दितम्। इहावशब्दो गर्हायाः पूर्णतामाह। उत्तरपदार्थः पूर्वपदार्थमसाकल्यमनवकाशयति।**

## गल्
- गल् (लौकिकोऽयं धातुरवस्रंसने स्यन्दने वा वर्तते)।
- 'सौवर्णं वलयमवागलत्कराग्रात्' (शिशु० ८।३४)। **अवास्रंसत=अभ्रंशत।**

## गाह्
- गाह् (गाहू अवलोडने)।
- 'अस्यां नद्यां सुपुण्यायां यथेष्टम्…अवगाह्यताम्' (भा० वन० ९९।३३)। **अवतीर्य स्नायताम् इत्यर्थः।**
- 'स्वप्नेऽवगाहतेऽत्यर्थं जलम्' (याज्ञ० १।२७२)। **अवगाहते=निमज्जति।**
- 'सम्प्राप्य पण्डितः कृच्छ्रं प्रज्ञामेवावगाहते' (रा० ३।६८।५३)। **विचारमग्नो भवति, कृच्छ्रवारणोपायं चिन्तयतीत्याह।**
- 'वारिकोष्ठेऽवगाहयेत्' (सूश्रत० २।५५०।११)।
- 'जलावगाहक्षणमात्रशान्ता' (रघु० ५।४७)। **जलावगाहः=जले निमज्जनम्।**
- 'सकलशास्त्रावगाहगम्भीरबुद्धिः' (काद०)। **अवगाहः=(शास्त्रे) गभीरप्रवेशः।**
- 'उपनाहोऽवगाहश्च परिषेकस्तथाष्टमः' (का० सं० २३।२६)। **अवगाहः=स्वेदभेदः।**
- 'अवगाढा च पीता च (गङ्गा) पुनात्या सप्तमं कुलम्' (भा० वन० ८५।९३)। **अवगाढा प्रवेशपूर्वकं कृतस्नाना। अवगाढः प्रदोषः (अवि० ३)। अवतीर्ण इत्यर्थः।**
- 'सलिलमवगाढो मुनिजनः' (स्वप्न० १।१६)। **अवतीर्णः, निमग्नः।**
- 'अभ्युन्नता पुरस्तादवगाढा जघनगौरवात् पश्चात्' (पदपङ्क्तिः) (शा० ३।८)। **अवगाढा मग्ना, न्यग्भावं गता, न्यक्ना।**
- 'अवगाढं भवत्यग्रे विपरीतं तु योषितः।' (बृ० श्लो० सं० ९।२४)। **उक्तोऽर्थः।**
- 'अवगाढः सुदुष्पारं शोकसागरमब्रवीत्' (रा० २।६०।२७)। **अवगाढः प्रविष्टः=अवतीर्णः=मग्नः।**
- 'अमृतह्रदमिवावगाढोस्मि' (शा० ७)।
- 'जलावगाढस्य वनद्विपस्य' (मृच्छ० २)। **सुदूरमवगाढया।**
- 'शक्त्या निर्भिन्नहृदयः' (रा० ६।८०।३७)। **सुदूरमवगाढया=सुदूरमन्तः प्रविष्टया।**
- 'अवगाढा द्विषन्तो मे सुखी वातोऽभिवाति माम्' (भा० वि० ६८। ७५)। **अवगाढाः पराभूताः।**
- 'पूर्वापरौ तोयनिधी वगाह्य' (कु० १।१)। **वष्टि भागुरिरल्लोपमवाप्योरुपसर्गयोरिति भागुरिमतेनावस्याकारलोपः।**
- 'तमोपहन्त्रीं तमसां वगाह्य' (रघु० ७।४०)। **तमसां नदीमवगाह्य तत्र स्नात्वेत्यर्थः।**
- 'विमानशृङ्गाण्यवगाहमानः' (घोषः) (कु० ७।४०)। **आक्रामन्, व्याप्नुवन्नित्यर्थः।**

## गुण्ठ्
- गुण्ठ् (गुठि इत्यपरे, वेष्टनेऽर्थे )।
- 'पिचुप्लोतयोरन्यतरेणावगुण्ठ्य' (सुश्रुत० १।५७।४)। **वेष्टयित्वेत्यर्थः।**
- 'रजनीतिमिरावगुण्ठिते पुरमार्गे' (कु० ४। ११)।
- 'तिमिरावगुण्ठिते=तमसाऽऽच्छादिते। पांशुपादावगुण्ठिताः' (भा० वन० २००।३४)। **पांसुभिरवकीर्ण चरणा इति विवक्षति।**

## गुर्
- गुर् (गुरी उद्यमने)।
- 'न कदाचिद् द्विजे तस्माद् विद्वानवगुरेदपि। न ताडयेत्तृणेनापि…' (मनु० ४।१६९)॥ **अवगुरेत्=हननेच्छया दण्डमुद्यच्छेत्।**
- 'अवगूर्य त्वब्दशतं सहस्रमभिहत्य च। जिघांसया ब्राह्मणस्य नरकं प्रतिपद्यते' (मनु० ११।२०६)॥ **उदितोऽर्थः।**
- 'ब्राह्मणायावगुर्यैव' (मनु० ४।१६५)।

## गुह्
- गुह् (गुहू संवरणे)।
- 'या ममोद्विजते नित्यं सा मामद्यावगूहते' (पञ्चत० ४)। **अवगूहते=उपगूहते=आश्लिष्यति।**
- 'वृद्धमिव पतिं प्रमदा नेच्छत्यवगूहितुं लक्ष्मीः' (तन्त्रा० २।३।९०)। **अवगूहितुम् उपगूहितुम्।**

## गॄ
- गॄ (गॄ निगरणे)
- 'एवानेवाव सागरत्' (अथर्व० १६।७।४)। **को रोमन्थो नाम।**
- 'उद्गीर्णस्य वा अवगीर्णस्य वा मन्थो रोमन्थः' (३।१।१५ सूत्रभाष्ये)। **अवगीर्णमपादानप्रदेशान्निःसृतं रोमन्थाख्यं द्रव्यं वर्तयति (काशिका)।**
- 'अवगिरते ग्रासम्' (पा० १।३।५१ सूत्र वृत्तिः)। **निगिरतीत्यर्थः।**
- 'अवगिरमाणैश्च पिशाचैर्मांसशोणितम्' (भट्टि० ८।३०)। **अवगिरमाणैः=निगिलद्भिः।**

## गै
- गै (के गै शब्दे)।
- 'अवगीतः ख्यातगर्हण इत्यमरः।' **अवगीतं जन्ये स्याद् इति च सः।**
- 'अवगीतां गमिते दशामिमाम्' (कि० २।७) **अवगीताम्=निन्दिताम्।**
- 'प्रकृत्या कल्याणी मतिरनवगीतः परिचयः' (उत्तर० २।२)। **अनवगीतः=अनवद्यः।**
- 'अवगीतमिदं रूपम्' (प्रतिज्ञा० ४।८)। **निन्दितमित्यर्थः।**
- 'अवगीतमिदं सर्वमावाभ्यां भक्तकाननम्' (हरि० २।८।९)। **भुक्तकाननमिति पाठान्तरम्।**

## ग्रह्
- ग्रह् (ग्रह उपादाने)।
- 'दासेति दक्षिणानवगृह्णीयात्' (रश्मीन्) (लाट्या० श्रौ० २।८।१३)। **शिथिली कुर्यादित्याह। नृमणाः। पितृयाणम्। अत्र हि ऋकारोऽवगृह्यते (पा० ८।४।२६ सूत्रे वृत्तौ)। अवगृह्यते पृथक् क्रियते।**
- 'वातमूत्रपुरीषरेतांस्यवगृह्णाति' (चरक० सू० २६।४३)। **बद्धानि करोतीत्यर्थः।**
- 'स्वामिनमवशमवगृह्णन्ति' (दशकु०)। **वशे कुर्वन्तीत्यर्थः।**
- 'अनुग्रहावग्रहयोर्विधाता' (शिशु० १।७१)। **अवग्रहो निग्रहः।**
- 'संसारावग्रहः' (मालती०)। **संसाररूपो बन्धः।**
- 'प्रसह्य रक्षोभिरवग्रहं च' (रा०)। **अवग्रहो बन्धः।**
- 'परस्परावग्रहनिर्विकारौ' (माल० ५।१४)। **अवग्रहो निरोधः संयमः।**
- 'वृष्टिर्भवति सस्यानामवग्रहविशोषिणाम्' (रघ० १।६२)। **अवग्रहो वर्षप्रतिबन्धः।**
- 'सर्वशब्दोप्योदनार्थावग्रहेण प्रवृत्त ओदनशब्दोपि सर्वशब्दार्थावग्रहेण' (पा० १।१।२७ सूत्रभाष्ये कैयटः)। **अवग्रहः क्रोडीकार इत्युद्द्योतः।**
- 'अवग्राहो ललाटम् (अमरः)। अवगृह्यतेङ्कुशेनेति व्युत्पत्तेः। अवगृह्यते=पाट्यते। अयं च करिमस्तक एव नियतोऽनन्यविषयः।**
- 'योऽवग्रहोऽहं ममेत्येतस्मिन्योजितस्त्वया' (भा० पु० ३।२५।१०)। **अवग्रहो दुराग्रहो निर्बन्धः।**
- 'देवनीथं शंसति पदावग्राहम्' (ऐ० ब्रा० ६।३५)। **पदान्यवगृह्येत्यर्थः। पदावग्राहमिति णमुलन्तम्।**
- 'यदवग्राहमनुब्रूयाज्जीमूतवर्षीह प्रजाभ्यः पर्जन्यः स्यात्' (ऐ० ब्रा०)। **अवग्राहं विच्छिद्येत्यनर्थान्तरम्। जीमूतोल्पजलो घन इति षड्गुरुशिष्यः। पर्वत इति सायणः। अनुपयुक्ते पर्वत एव वर्षति न तूपयुक्तेषु सस्येष्वित्यपि सः।**
- 'मन्दोपि नाम न महानवगृह्य साध्यः' (शिशु० ५।४९)। **अवगृह्य=दण्डयित्वा। स्थिरं विरोधमास्थाय वेत्यर्थः स्यात्।**
- 'गान्धारीं विदुरं चैव समाभाष्यावगृह्य च' (भा० आश्रम० १८।४)। 'व्याधिर्मनोवपुरवग्रहः' (अग्निपु० ३३९।३३)।
- 'अवगृह्य पादाभ्याम्' (सुश्रुत० १।१०१।५)। **अपबाध्य, निपीड्येति वा।**
- 'अवग्राहस्ते वृषल भूयात्' (पा० ३।३।४५)। **अत्र वृत्तावुदाहरणम्। अवग्राहो ग्रहोऽभिभवो वा। आक्रोशे विषये प्रयोगः, नत्वन्यत्र। गृहावग्रहणी देहलीत्यमरः। अवगृह्यतेऽनया द्वारशाखेति स्वामी। मर्दितां समितां क्षीरनारिकेलघृतादिभिः। अवग्राह्य** (श० क० द्रु०)।

## ग्लै
- ग्लै (ग्लै हर्षक्षये)।
- 'नेमव ग्लापयन्ति' (ऋ० १।१६४।१०)। **नैनं ग्लानं श्रान्तं कुर्वन्ति।**

## घट्ट्
- घट्ट् (घट्ट चलने)।
- 'द्वाराणि समुपावृण्वन् कपाटान्यवघट्टयन्' (रा० ५।१५।१०)। परतः **प्रैरयन् पराणुदन्।**
- 'जलौकोव्रणान्मधुनावघट्टयेत्' (सुश्रुत० १।४२।१७)। **लिम्पेत्, उपदिह्यात्।**
- 'दर्व्या सततमवघट्टयन्' (चरक० विमान० ७।३०)। **चलयन्, क्षोभयन् इत्यर्थः।**
- 'शिरोभिश्चावघट्टनैः' (भा० वि० १३।२९)। **अन्योन्यमवताडनैरित्यर्थः।**
- 'सुरूपवर्णा बहवः क्रव्यादैरवघट्टिताः' (भा० स्त्री० १६।३६)। **उक्तोऽर्थः।**

## घुष्
- घुष् (घुषिर् अवशब्दने, शब्दे इत्यन्ये)।
- 'अवघुष्टे समाजे च' (भा० आदि० १३४।१०)। **वीरसमूहे डिण्डीरवशब्देनाहूते सति। अवघुष्टान्नम्। अस्ति कश्चिदिह भोजनेनार्थीत्येवमुच्चैर्घोषं कृत्वा यद् दीयते तत्तथोक्तम्।**
- अस्ति चात्रार्थे भारते प्रयोग:-- 'अवघुष्टं च यद् भुक्तम्' (भा० अनु० २३।५)।

## घृष्
- घृष् (घृषु सङ्घर्षे)।
- 'मृदुना सलिलेन खन्यमानान्यवघृष्यन्ति गिरेरपि स्थलानि। उपजापविदां च कर्णजापैः किमु चेतांसि मृदूनि मानवानाम्' (पञ्चत० १।३३७)॥ **अवखातानि भवन्तीत्याह।**
- 'सलिलैः शुद्धैरेतेषां गोबालैश्चावघर्षणम्।' (याज्ञ० ३।६०)। **अवघर्षणं मर्दनपूर्वकं शोधनम्।**

## घ्रा
- घ्रा (घ्रा गन्धोपादाने)।
- 'बृहस्पतेर्भागमवजिघ्रत' (वा० सं० ९।९, १९)। **आघ्राणं कुरुतेत्यर्थः। अदूरे वाऽवशब्दः। अदूराज्जिघ्रतेत्याह।**
- 'स्त्रियै मूर्धानमेवावजिघ्रति' (पा० गृ० १।१८)। **मुखेन स्पृशति, चुम्बति वा।**
- 'मूर्धनि त्रिरवघ्राय' (आश्व० गृ०)।
- 'अवघ्रातश्च मूर्धनि' (रा० २।२०।२१)।
- 'मनुष्यैरवघ्रातमन्यैर्वाऽमेध्यैः' (आप० ध० १।५।१७।५)। **अवघ्रातमदूराद् घ्रातमिति वृत्तिः।**
- 'समशो वा प्रतिविभज्यावघ्रेण भक्षयित्वा' (आप० श्रौ० ८।४।१६।३)। **अवघ्रोऽवघ्राणम्। उक्तोऽर्थः।**

## चक्ष्
- चक्ष् (चक्षिङ् व्यक्तायां वाचि)।
- 'अव चष्ट ऋचीषमोऽवताँ इव मानुषः' (ऋ० ८।६२।६)। **अवचष्टे=दृशमवपातयति। अवोऽधस्तादर्थे।**
- 'एता अर्षन्ति हृद्यात्समुद्राच्छतव्रजा रिपुणा नावचक्षे' (ऋ० ४।५८।५)। **इहावशब्दो नार्थे विशेषं करोति। वेदे चक्षिङ् दर्शने वर्तते प्रायेण, तस्य ख्याञादेशोऽपि।**

## चर्
- चर् (चर गतिभक्षणयोः)।
- 'अव द्वके अव त्रिका दिवश्चरन्ति भेषजा' (ऋ० १०।५९।९)। **अवचरन्ति=अवतरन्ति=अवरोहन्ति।**
- 'अव मा पापमन् इति तितउनि पूल्यान्यवसिच्य… पुरोडाशसंवर्तांश्चतुष्पथेऽप्यवचरति' (कौ० सू० ३०।१८)। **अवचरति=न्यस्यति=निधत्ते।**
- 'युक्त्याऽवचारयेत् स्नेहं भक्ष्याद्यन्नेन वस्तिभि' (अष्टाङ्ग० सूत्र० १६।१४)। **अवचारयेत्=अन्तर्गमयेत्।**
- 'शस्त्रेऽवचारिते वाग्भिः शीताम्भोभिश्च रोगिणम्। आश्वास्य…' (अष्टाङ्ग० सूत्र० २९।२४)॥ **अवचारिते=अन्तर्न्यस्ते=प्रयुक्ते।**
- 'विज्ञातं बहुशः सिद्धं विधिवच्चावचारितम्। न सिध्यत्यौषधं यस्य…' (चरक० इन्द्रिय० १२।७)॥ **अवचारितम् आसिक्तम् प्रयुक्तम्।**
- 'कस्यां कस्यामवस्थायां का वाऽस्यावचारणा' (का० सं० खिल० रक्त० श्लो० १२)। **अवचारणा=उपचारः। सुश्रुते (१।३१।११) प्यत्रार्थे प्रयोगः। स तत्रैव द्रष्टव्यः।**
- 'तुरगावचरं स बोधयित्वा' (बुद्ध० ५।६८)। **अवचरः परिचारकः। सादीत्यर्थः।**
- 'कर्णाश्वावित्तदब्रवीद् गिरेरवचरन्तिका' (अथर्व० ५।१३।९)। **अवतरन्तीत्यर्थः।**
- 'कथमपि तालावचरचारणचरणक्षोभं चक्षमे क्षमा' (हर्ष० ४)। **तालैरवचरति न्यञ्चतीति तालावचरश्चारणचरणः। अवचरो गोचरो विषयोपि।**

## चल्
- चल् (चल कम्पने)।
- 'अन्योपि तन्मिषं लब्ध्वा तस्य पार्श्वादवाचलत्' (राज० ७।१५९६)। **अवाचलत्=अपासरत्।**

## चि
- चि (चिञ् चयने)।
- 'यथा वाचमवचिन्वन्ति सन्तः' (भा० वन० १६४।२६)। **सन्तः सदसद्विवेचनचणाः परीक्षन्त इत्याह।**

## चूर्णय्
- चूर्णय् (नामधातुः चूर्णात्प्रातिपदिकाण्णिच्)।
- 'चूर्णैरवध्वंसयत्यवचूर्णयति। चूर्णं व्रणादेरुपरि क्षिपति येन तत्पिहितं भवति।'

## छद्
- छद् (छद अपवारणे)।
- 'शुक्लेन वस्त्रपट्टेनावच्छाद्य' (चरक० विमान० ७।३०)। **अवच्छाद्य प्रच्छाद्य।**
- 'शब्दार्थस्यानवच्छेदे विशेषस्मृतिहेतवः' (वा० प० २।३१६)। **अवच्छेदो निश्चयः तदभावोऽनवच्छेदः=इदमित्थम्भावस्याज्ञानम्।**
- 'दिक्कालाद्यनवच्छिन्नानन्तचिन्मात्रमूर्तये। स्वानुभूत्येकमानाय नमः शान्ताय तेजसे' (भर्तृ० २।१)॥ **अनवच्छिन्नः=अपरिच्छिन्नः=अपरिमितः=अनवधिः। घटत्वावच्छिन्नो घटः। घटत्वेन धर्मेण पटादिभ्यो भिन्न इत्यर्थः।**

## छो
- छो (छो छेदने)।
- 'अरुर्वै पुरुषोऽवच्छितोऽनरुरेवैतद् भवति यदभ्यङ्क्ते' (श० ब्रा० ३।१।३।७)। **अवच्छितः=अवच्छातः=त्वग्रहितः।**
- 'अग्नौ सक्तिर्ब्रह्मघ्नस्त्रिरवच्छातस्य' (गौ० ध० ३।४।२)। **अवच्छातः=भक्तत्यागेन कृशीभूतः।**

## जि
- जि (जि जये, जय उत्कर्षप्राप्तिः, जि ज्रि अभिभवे)।
- 'अस्मिन्नेव वने पार्थो हृतां कृष्णामवाजयत्' (भा० वि० ४९।७)। **अवाजयत्=युद्धेनावजित्य प्रतिलब्धवान्।**
- 'हतसूतांश्च भूयिष्ठानवजिग्ये नराधिपान्' (भा० शां० ४।१९)। **अवजिग्ये=पराजिग्ये=अभिबभूव।**
- 'अहं वै कुरुभिर्योत्स्याम्यवजेष्यामि ते रिपून्' (भा० वि० ४५।६)। **हेलया जेष्यामीति नीलकण्ठः। इदं च युक्तरूपम्। अवोऽवक्षेपणं द्योतयति।**
- 'गृहस्थश्चावजेष्यामि मृत्युम्' (भा० अनु० २।४१)। **उदितपूर्व एवार्थः।**
- 'त्रिवारं प्रतिरोद्धा वा सर्वस्वमवजित्य वा' (मनु० ११।८०)। **अवजित्य=युद्धेन प्रतिलभ्य।**

## ज्ञा
- ज्ञा (ज्ञा अवबोधने)।
- 'अवजानन्ति मां मूढा मानुषीं तनुमाश्रितम्' (गीता ९।११)। **अवजानन्ति=अवहेलयन्ति। अवज्ञानं हि लोकेऽस्मिन्मरणादपि गर्हितम् । अवज्ञानमवमानः, अनादरः।**
- 'अल्पसत्त्वेषु धीराणामवज्ञैव हि शोभते' (कथा० १८।१३१)। **अनादर उपेक्षेत्यर्थः।**
- 'आत्मन्यवज्ञां शिथिली चकार' (रघु० २।४१)। **अवज्ञा=लाघवबुद्धिः।**
- 'ये नाम केचिदिह नः प्रथयन्त्यवज्ञाम्' (मालती० १।६)। **अवज्ञा=कुत्सा। अतिपरिचयादवज्ञा भवति। अवज्ञा तिरस्कारः।**

## डी
- डी (डीङ् विहायसा गतौ)।
- 'अवरोहोऽवडीनं स्यात्' (भा० कर्ण० ४१।२८)। **इदं निगदव्याख्यातम्।**
- '(पातानां शतम्-) उड्डीनमवडीनं च प्रडीनं डीनमेव च' (भा० कर्ण० ४१।२६-२८)।

## तंस्
- तंस् (तसि भूष अलङ्करणे)।
- 'दुष्टबुद्धिरयं पापः सद्यः शूलेऽवतंस्यताम्' (तन्त्रा० १।१६)। **अवतंस्यताम्=बध्यताम्। अवपूर्वस्यैव प्रयोगस्तंसेन केवलस्य, उत्पूर्वस्य वा। अलङ्कारो हि कुण्डलादिर्बध्यत इति धातुर्बन्धनार्थमुपसङ्क्रान्तः। अवतंसः कर्णभूषणं भूषणमात्रं वा। कर्णावतंसः शिरोऽवतंस इत्यत्र भूषणमात्रे प्रयोगः।**
- 'अवतंसयन्ति दयमानाः प्रमदाः शिरीषकुसुमानि' (शा० १।४)। **अत्रावतंसः कर्णभूषणमाचष्टे। अवतंसयन्ति=अवतंसी कुर्वन्ति।**

## तक्ष्
- तक्ष् (तक्ष त्वक्ष तनूकरणे)।
- 'उच्छिष्टलेपोपहतानामवतक्षणम्' (बौ० ध० १।६।१३।२७)। **वाश्यादिनाऽयस्मयेनानुकर्षणम् अवतक्षणम्।**
- 'अवतक्षणानां स्वरुरधिमन्थश्च' (आप० श्रौ० ७।१।३।३)। **तक्ष्यमाणस्य यूपस्य शकलानाम् इत्यर्थः। अवशब्दोऽधस्तादर्थे। अधः पतितखण्डानाम् इत्युक्तं भवति।**

## तड्
- तड् (तड आघाते)।
- 'नैसर्गिकी सुरभिणः कुसुमस्य सिद्धा मूर्ध्नि स्थितिर्न चरणैरवताडनानि।' (उत्तर० १।१४, मालती० ९।४९)। **पादाभ्यामवक्रम्य ताडनमवताडनम्।**

## तन्
- तन् (तनु विस्तारे)।
- 'यदाततमव तत्तनु' (अथर्व० ७।९५।३)। **यच्छेपो जारस्याततमायतं तदवततं दैर्घ्यरहितं कुरु संकोचय। अवतनिः संकोचने वर्तते।**
- 'असंख्याता सहस्राणि वे रुद्रा अधि भूम्याम्। तेषां सहस्रयोजनेऽव धन्वानि तन्मसि' (वा० सं० १६।५४)। **अवतन्मसि=अवतन्मः=अवरोपयामः। उज्ज्यानि कुर्म इत्यर्थः।**
- 'अव ज्यामिव धन्वनो मन्युं तनोमि ते हृदः' (अथर्व० ६।४२।१)। **अवतनोमि=व्यपकर्षामि।**
- 'दिवो मलमवततं पृथिव्या अध्युत्ततम्' (अथर्व० २।७।३)। **अवततम्=अवाङ्मुखं प्रसृतम्। उत्ततम्=ऊर्ध्वं ततम्।**
- 'अयोध्यायामवतता सा व्यतीयाय शर्वरी' (रा० २।६७।१)। **अवतता=दीर्घीभूता।**
- 'लताशतैरवतता नदी' (रा० ५।१४।२६)। **अवतता=आच्छादिता।**
- 'ज्वलितिकसन्तेभ्यो णः' (पा० ३।१।१४०)। **इत्यत्र तनोतेर्ण उपसंख्यानम् इति वार्त्तिकम्। अवतनोतीत्यवतानः। अवतान उल्लोचश्चन्द्रोदयः।**
- 'अवतानैस्तथा गुल्मैर्मञ्जरीजालधारिभिः' (भा० सभा० ९।३)। **अवतानैः=लताप्रतानैः।**
- 'अवतत्य धनुष्ट्वं सहस्राक्ष शतेषुधे' (वा० सं० १६।१३)। **धनुरपगतज्याकं कृत्वा।**
- 'ऋज्वीर्दधानैरवतत्य कन्धराः' (शिशु० १२।१८)। **अवतत्य=नीचैरायम्य।**
- 'खमवतत्य सलिलदाः' (बृ० सं० २४।१९)। **आकाशमाच्छाद्येत्यर्थः।**

## तप्
- तप् (तप सन्तापे)।
- 'महदेषावतपति चरन्ती गोषु गौरपि' (अथर्व० (१२।४।३९)। **अवतपति=अवोऽधः तपति संतप्तं करोति।**
- 'अवतप्ते नकुलस्थितं तवैतत्।' (पा० २।१।४७)। **इत्यत्र वृत्तावुदाहरणम्। क्षेपे गम्यमाने प्रयोगः। चापलमेतत्, अनवस्थितत्वं तवैतदित्यर्थः। अत्रावशब्दस्तापस्य न्यूनतामाह। अवतप्तम्=ईषत्तप्तम्।**
- 'गुहासदवतापि स्यात्' (श० ब्रा० १३।८।१।११)।

## तम्
- तम् (तमु काङ्क्षायाम्)।
- 'तस्मादद्भिरवतान्तमभिषिञ्चन्ति' (तै० सं० ५।६।२।२)। **अवतान्तं मूर्छितम्।**

## तृद्
- तृद् (उतृदिर् हिंसानादरयोः)।
- 'अवतृणत्ति दुन्दुभीन्' (शां० श्रौ० १७।१७।५।६)। **उपरमयति शान्तध्वनीन् करोतीत्यर्थः।**
- 'अनवतृष्णः प्राणः' (श० ब्रा० ११।१।६।३३)। **अनवकृत्तोऽवियुक्तोऽविश्लिष्टः।**

## तॄ
- तॄ (तॄ प्लवनतरणयोः)।
- 'रथादवततार च' (रघु० १।५४)। **अवरुरोहेत्यर्थः।**
- 'तस्यां (नगर्यां) च नभसोऽवततार सः' (कथा० ३।५३)।
- 'सागरं वर्जयित्वा कुत्र वा महानद्यवतरति' (शा० ३)। **निम्नीभूय प्रविशतीत्याह।**
- 'मत्स्नेहाच्चैव राधायां सद्यः क्षीरमवातरत्' (भा० उ० १४१।६)। **स्तनयोः प्रादुरभवदित्यर्थः।**
- 'मुनिकन्या च सा शापात्तस्यां जाताववातरत्' (पञ्चत०)। **अवातरत्=समक्रामत्। शरीरपरिग्रहमकरोत्।**
- 'कपोलः पाण्डुत्वमवतरति ताली-परिणतिम्' (भोज० १।७२)। **अत्रावतरतेर्गौणः प्रयोगः। पाण्डुत्वमुपैतीत्येवार्थः।**
- 'वागेव मे नाभिधेयविषयमवतरति त्रपया' (काद०)। **अभिधेयमर्थमभिधातुं न प्रवर्तते ह्रीणोऽस्मीति।**
- 'तत्प्रेयसीमाहूय सङ्गीतकमवतरामि' (धूर्त०)। **अवतरामि=प्रारभे। इहापि पूर्ववद् गौणो व्यवहारः।**
- 'पुरो यदिन्द्र शारदीरवातिरः' (ऋ० १।१३१।४)। **अवातिरः=अवातरः। तरते रूपमवोपसृष्टस्य केवलं तुदादित्वं परिगृह्या शे विकरणे गुणाभावे इत्त्वम्। अन्यत्रापि वेद एषैव प्रक्रिया वेदनीया। अभ्यभवः, पराभव इति वार्थः।**
- 'अव तस्य बलं तिर' (ऋ० १०।१३३।५)। **उदितचर एवार्थः। लोटि रूपम्।**
- 'अवातिरज्ज्योतिषाऽग्निस्तमांसि' (ऋ० ६।९।१)। **अपाकरोदपाकर्षदिति तात्पर्यार्थः। प्रपूर्वस्तु तिरतिः (तरतिः) वर्धने वर्तते इत्युपसर्गकृतोऽर्थभेदः।**
- 'शरीराद् भूषणं सर्वमात्मनः साऽवतारयत्' (रा० ४।१९।२९)। **अवारोपयदित्यर्थः।**
- 'कस्मिन्नवतितीर्षति ते पुण्यभाजि प्रदेशे हृदयम्' (हर्ष० १)। **अवतरीतुमधो गन्तुमिच्छति=अवतितीर्षति।**
- 'सहमित्रं सहामात्यं ससोदर्यं सहानुगम्। शक्नुयां यदि पन्थानमवतारयितुं पुनः' (भा० उ० १३०।३१)॥ **पन्थानमवतारयितुम्=उत्पथात्पथे नेतुम्।**
- 'दृष्ट एवावतीर्णोस्मि यद्रोगमतिदुस्तरम्' (कथा० २४।१९५) । **अवतीर्णः=उत्तीर्णः।**
- 'मेघपदवीमवतीर्णौ स्वः' (शा० ७)। **अवतीर्णौ=अवरूढौ। प्रथमावतीर्णयौवनमदनविकाराः। प्रथमम् इदम्प्रथमतयाऽवतीर्णः प्रादुर्भूतो यौवनमदनविकारो येषां ते।**
- 'तदनुरागवशगा चास्य पत्नी केशानवतार्य' (अवदा० जा० २१)। **अवतार्य=परिवाप्य=कर्तयित्वा।**
- 'अथोरुदेशादवतार्य पादम्' (कु० ३।११)। **अधो न्यस्येत्यर्थः।**
- 'स्वगात्रादवतार्य भूषणानि' (मुद्रा० २।५)।
- 'अथाङ्गराजादवतार्य चक्षुः' (रघु० ६।३०)। **चक्षुरवतार्य=प्रतिसंहृत्य।**
- 'रुद्धे गजेन सरितः सरुषाऽवतारे' (शिशु० ५।३३)। **अवतारस्तीर्थम्।**
- 'अवे तॄस्त्रोर्घञ्' (पा० ३।३।१२०) **इति सूत्रेऽवतारो नद्या इति वृत्तावुदाहरणम्।**
- 'अवतरति जलमवगाहतेऽनेनेत्यवतारः। कोप्येष सम्प्रति नवः पुरुषावतारः' (उत्तर० ५।३४)। **पुरुषरूपेण पुरुषयोनाववतीर्णः (दिवः) जातो देव इत्यर्थः। अवतरणमवतारः सोऽस्यास्तीत्यवतार इति कथंचिद् व्याख्येयम्। भावेऽवतारशब्दः पाणिनेरविदितः, कर्तरि च सुतरामविदितः।**
- 'कवयस्तु भावे बहुलं प्रयुञ्जते-वसन्तावतारसमये' (शा० १)। **अवतर इति तु युज्यते। इहावतारः प्रारम्भ इत्यर्थे।**
- 'परीवादनवावतारः' (रघु० ५।२४)। **स एवार्थः।**

## दंश्
- दंश् (दंश दशने)।
- 'फलावदंशपूर्णाश्च चाङ्गेर्यः पानयोजिताः' (हरि० २।२९।११)। **फलावदंशाः=जम्बीराद्युपदंशाः।**

## दय्
- दय् (दय दानगतिरक्षणहिंसादानेषु)।
- 'तस्मादेनमवदये' (अथर्व० १६।७।११)। **अवदये विच्छिनद्मि, व्यवदधामि।**
- 'तदेनांस्तदवदयते यद् यजते' (श० ब्रा० १।७।२।६)। **अवदयते=आराधयति=रञ्जयति=परितोषयति।**
- 'वैरं तद् देवानवदयते' (पञ्च० ब्रा० १६।१)।

## दल्
- दल् (दल विशरणे)।
- 'मासं चाप्याय्यते त्वक् चावदलति' (सुश्रुत० २।१६६।६)। **अवदलति=अवदीर्यते=विशीर्यते।**

## दह्
- दह् (दह भस्मीकरणे)।
- **अवदाह उशीरम्। अवशब्दो न्यूनत्वे यथाऽन्यत्र। अवकृष्टं दह्यते न्यूनीक्रियते वा दाहोऽनेनेति व्युत्पत्तेः।**

## दिश्
- दिश् (दिश अतिसर्जने)।
- 'अव प्रिया दिदिष्टन' (ऋ० १०।१३२।६)। **प्रियाणि निर्दिशतेत्याह।**

## दिह्
- दिह् (दिह उपचये)।
- 'दन्तरजसाऽवदेग्धि' (कौ० सू० ३१)। **अवदेग्धि उपलिम्पति।**

## दुह्
- दुह् (दुह प्रपूरणे)।
- 'भरद्वाजायाव धुक्षत द्विता धेनुं च विश्वदोहसमिषं च विश्वभोजसम्' (ऋ० ६।४८।१३)। **अवधुक्षत दत्त, प्रदिशतेत्यनर्थान्तरम्।**

## दृश्
- दृश् (दृशिर् प्रेक्षणे)।
- 'यथा जलस्थ आभासः स्थलस्थेनावदृश्यते। स्वाभासेन यथा सूर्यो जलस्थेन दिवि स्थितः' (भा० पु० ३।२७।१२)॥ **जले स्थित आभासः सूर्यप्रतिबिम्बं यदा कुड्यादौ स्फुरति तदा गृहकोणस्थितैः पुरुषैर्यथा प्रथमं जलस्याभासो लक्ष्यते इत्यादिरर्थः।**
- 'सत्यानृते अवपश्यञ्जनानाम्' (ऋ० ७।४९।३, अथर्व० १।३३।२)। **अवयुत्य परस्परसाङ्कर्यपरिहारेण पश्यन्नित्यर्थः।**

## दॄ
- दॄ (दॄ विदारणे)।
- 'पूयः स्वमाश्रयमवदीर्य… कृच्छ्रसाध्यो भवति' (सुश्रुत० १।६३।१)। **अवदारणकाले तु पृथिवी नावदीर्यते। विवरं न ददातीत्यर्थः। विदारणं भेदनं द्विधाकरणं भवति। अवशब्दस्तस्य नीचैर्गतिमाह। खनु अवदारण इति धातुपाठः। अवस्ताद् नीचैर्दारणमवदारणम्। तदिदं खातादिषु शब्देषु स्पष्टम्।**
- 'गां चावदीर्णां सहसाविवेश' (अवदा० जा० २८, श्लो० ५८)। **उक्तोऽर्थः।**
- 'भयावदीर्णः सङ्ग्रामादबद्धं बहु भाषसे' (भा० कर्ण० ४०।१६)। **भयाद् भग्नोऽपत्रस्त इति यावत्। भयस्य हेतोः सङ्ग्रामाद् विद्रुत इत्यर्थः।**

## दो
- दो (दो अवखण्डने)।
- 'हृदयस्यैवाग्रेऽवद्यति' (श० ब्रा० ३।१५।१६)। **हृदयांशं प्रथमं खण्डयतीत्यर्थः।**
- 'सर्वभक्ष्यापूपकन्दमूलफलमांसादीनि दन्तैर्नावद्येत्' (बौ० ध० २।७।१२।८)। **खण्डयेत्=नापच्छिन्द्यात्। दन्तखण्डितावशिष्टं पुनर्भक्षणाय नाददीतेत्यर्थः।**
- 'अव स्तोमेभी रुदं दिषीय' (ऋ० २।३३।५)। ** (क्रुद्धं) रुद्रं शमयेयमित्याह।**
- 'यां रात्रिं ब्रह्मचारी समिधं नाहरत्यायुष एव तामवदाय वसति' (श० ब्रा० ११।३।३।१)। **अवदाय=अंशं छित्त्वा।**
- 'वशाया अवदानानां तथैव तेषामवदानम्' (श० ब्रा० ४।५।२।८)। **अवदानमवखण्डनम्।**

## दै
- दै (दैप् शोधने)।
- 'येषां त्रीण्यवदातानि विद्या योनिश्च कर्म च' (पा० ४।१।४८ सूत्रे भाष्ये)। **अवदातानि=शुद्धानि।**
- 'अवदातं मुखम्' (पा० १।१।२०) इत्यत्र वृत्तावुदाहरणम्। **शोधितमित्यर्थः।**

## द्युत्
- द्युत् (द्युत दीप्तौ)।
- 'गुहावद्योतिनोऽप्यस्ति किं दीपस्यार्कतुल्यता' (गीता ४।१८ इत्यत्र नीलकण्ठोक्तिः)। **अवशब्दो द्योतनस्य न्यूनतामाह।**
- 'हिशब्देन प्रसिद्ध हेतुमवद्योतयते' (बृ० उ० शङ्करवचः)। **अवद्योतयते=बोधयति=स्मारयति। अवेन नार्थः।**

## द्रा
- द्रा (द्रा कुत्सायां गतौ)।
- 'यत्र सुप्त्वा पुनर्नावद्रास्यन्भवति' (श० ब्रा० ३।२।२।२३)। **नावद्रास्यन्भवति=निद्रालुर्न भवति, निद्रया नाभिभूयत इत्यर्थः।**
- 'त्वाऽनवद्राणश्च रक्षताम्' (अथर्व० १।१३।)। **अनवद्राणः=निद्रारहितः।**

## धा
- धा (डुधाञ् धारणपोषणयोः)।
- 'न मा गरन्नद्यो मातृतमा दासा यदीं सुसमुब्धमवाधुः' (ऋ० १।१५८।५)। **समुब्धमवाधुः=अवाङ्मुखमपातयन्।**
- 'दविध्वतो रश्मयः सूर्यस्य चर्मेवावाधुस्तमो अप्स्वन्तः' (ऋ० ४।१३।४)। **अवाङ् अन्तरवाधुः=अन्तर्निमज्जयामासुः।**
- 'आसिञ्चोदकमव धेह्येनम्' (अथर्व० ९।५।५)। **एनमजमवधेहि=अधः श्रय, अवतारयेत्यर्थः।**
- 'सोऽवैवावरं समुद्रं दधावव पूर्वम्' (श० ब्रा० १।६।३।११)। **अवदधौ स्वस्मिन्नन्तरकरोदित्यर्थः। स वृत्रस्तथा ववृधे यथा समुद्रद्वयमपि स्वेन शरीरेणाववारेत्युक्तं भवति।**
- 'यां ते कृत्यां कूपेऽवदधुः श्मशाने वा निचख्नुः' (अथर्व० ५।३१।८)। **अवदधुर्नीचैः पातयामासुः।**
- 'पचनमवधाय महावीरमवदधाति' (श० ब्रा० १४।१।२१) **अवदधाति=अधः श्रयति, अवतारयति।**
- 'यच्चोक्तं धर्मशास्त्रेण तत्तावादवधीयताम्' (बृ० श्लो० सं० ७।७७)। **तत्र मनो धीयतामित्याह। अत्रार्थे दधातेरुभयथा प्रयोगा दृश्यन्ते सकर्मकत्वेनाकर्मकत्वेन च।**
- 'स वीर किं मुह्यसि नावधत्से' (भा० कर्ण० ८९।४३)। **नावेक्षसे, न चेतयस इत्याह।**
- 'यद् दोषा लवणमुदकेऽवाधा अङ्ग तदाहरेति' (छां० उ० ८।१३।१)। **अवाधाः=न्यधाः=निहितवानसि।**
- 'दक्षिणं बाहुमुद्धरतेऽवधत्ते सव्यमिति यज्ञोपवीतम्' (तै० आ० २।१)। **अवधत्ते न्युब्जी करोति=न्यञ्चयति=नीचैः करोति।**
- 'मारुत्यां मेषीमवदधाति वारुण्यां मेषम्' (आप० श्रौ० ८।२।६।१७)। **अवदधाति=प्रक्षिपति। मारुत्यां मरुद्देवताकायामामिक्षायाम्।**
- 'कर्तेऽवदध्युरुपसर्प मातरं भूमिमेतामिति' (आश्व० गृ० ४।६।८)। **कर्ते=गर्ते। अवदध्युः=नीचैर्दध्युः=निदध्युः।**
- 'इत्यवटेऽवदधाति' (भा० श्रौ० ७।८।९)। **उक्तोऽर्थः।**
- 'न वै तदवकल्पते यदश्वस्य पादमवदध्याद् वा गोः पादमवदध्यात्' (श० ब्रा० ४।३।४।७)। **अवदध्यात्=अधो निक्षेपयेत्। (चमसे) न्यासयेत्।**
- 'अथ मुसल मादत्ते…तदवदधाति' (श० ब्रा० १।१।४।१०)। **उलूखलेन्तर्दधातीत्यर्थः। त्रिलोककृद् ब्रह्मा प्रभुरेकाकी तिष्ठति।**
- 'ब्रह्मचारी न कामसुखेष्वात्मानमवदधाति' (भा० शां० १९०।१०)। **अवदधाति=निमज्जयति। आसजतीत्यर्थः।**
- 'ततस्तांस्तेषु कुण्डेषु गर्भानवदधे तदा' (भा० आदि० ११५।२२)॥ **अवदधे=निदधे।**
- 'गर्तेष्ववकानवधापयेत्' (आश्व गृ० २।८४।४)। **संचाययेत्, सङ्ग्राहयेत्।**
- 'यथा क्षुरः क्षुरधानेऽवहितः' (बृ० उ० १।४।७)। **अवहितः=न्यस्तः।**
- 'त्रितं कूपेऽवहितमेतत् सूक्तं प्रतिबभौ' (नि० ६।२७)। **कूपेऽवहितम्=कूपेऽन्तः पतितम्।**
- 'त्रितः कूपेऽवहितो देवान् हवत ऊतये' (ऋ० १।१०५।१७)। **उक्तोऽर्थः।**
- 'उत देवा अवहितं देवा उन्नयथा पुनः' (ऋ० १०।१३७।१)। **अवहितम्=पतितम्, अवाञ्चम्, अधोगतम्।**
- 'न सोपानाद् वेष्तिशिरा अवहितपाणिर्वाऽऽसीदेत्' (आप० ध० १।२।५।१०)। **अवहितपाणिर्न्युब्जीकृतहस्तः।**
- 'शृणु मेऽवहिता वचः (रा० २।६३।४)। **अवहिता=दत्तावधाना=एकाग्रमनाः।**
- 'कर्तव्येष्ववहितेन भवता भवितव्यम्' (प्र० च०)। **उक्तोऽर्थः।**
- 'लवणमेतदुदकेऽवधाय' (छां० उ० ६।१२।३)। **अवधाय न्यस्य।**
- 'दक्षिणं बाहुमुद्धृत्य शिरोऽवधाय' (गो० गृ० १।२।२)। **अवधाय वेष्टयित्वा।**
- 'प्रबद्धं हिरण्यं हवन्यामवधाय' (का० श्रौ० १०।२।४)। **हवन्यामवधाय=जुह्वां निधाय।**
- 'कंसमपां पूरयित्वा सर्वौषधीः कृत्वा हस्ताववधाय,' (गो० गृ० ३।२।३५)। **हस्ताववधाय=हस्तौ निमग्नौ न्युब्जौ कारयित्वा।**
- 'हिरण्यमवधाय' (तास्वप्सु) (आश्व० गृ० २।९।६)। **निक्षिप्य, न्यस्येत्यर्थः।**
- 'पादाग्रे दृशमवधाय' (मुद्रा० ५।१३)। **दृशं निपात्येत्यर्थः।**
- 'सोऽज्ञायमानः (धृष्टद्युम्नः) पुरुषानवधाय समन्ततः' (भा० आदि० १९२।२)। **अवधाय=अवस्थाप्य।**
- 'गच्छावधानं नृपते ततो दुःखं प्रहास्यसि' (भा० शां० २९।१६)। **अवहितः समाहितो भवेत्याह।**
- 'वयं तु तमृते वीरं वनेस्मिन्द्विपदां वर। अवधानं न गच्छामः काम्यके सह कृष्णया' (भा० वन० ८६।१७)॥ **अवधानं मनसः स्वास्थ्यम्।**

## धाव्
- धाव् (धावु गतिशुद्ध्योः)।
- 'यत्ते गात्रादग्निना पच्यमानादभिशूलं निहतस्यावधावति' (वा० सं० २५।३४)। **अवधावति=अधस्ताद् गच्छति। ये तव शरीराद्रसबिन्दवो निष्क्रम्य निपतन्तीत्याह।**
- 'अदो यदवधावत्यवत्कमधि पर्वतात्' (अथर्व० २।३।१)। **अवरुह्य भूमिं धावतीत्युक्तं भवति।**

## अवधीर्
- अवधीर् (अवधीर गणेऽपठितः)।
- 'अयं स ते तिष्ठति सङ्गमोत्सुको विशङ्कसे भीरु यतोऽवधीरणाम्' (शा० ३।१४)। **अवधीरणा=तिरस्कारः प्रत्याख्यानम्।**
- 'अचेतनं नाम गुणं न लक्षयेन्मयैव कस्मादवधीरिता प्रिया' (शा० ६।१२)। **अवधीरिताऽवमानिता।**

## धू
- धू (धूञ् अवधूनने)।
- 'अस्मे देवासोऽवधूनुता वसु' (ऋ० १०।६६।१४)। **हे देवा नोभि वसु प्रेरयत, यथा फलिनः पादपो वातादिना कम्पितोऽवपातयति फलानि तथा कुरुतेत्यर्थः।**
- 'अव दस्यूँ रधूनुथाः।' (ऋ० ८।१४।१४)।
**अवाधूनुथाः=अवाक्षिपः=अवाङ्मुखानपातयः=परासुवः।**
- 'अपेत्य पत्रिभ्योऽवधूनोत्यवधूतमिति' (का० श्रौ० २।४।२)। **कृष्णाजिनमवधूनोति, तल्लग्नं धूल्यादिकं कृष्णाजिनकम्पनेन उत्करे पातयतीत्यर्थः।**
- 'एवमनिर्ज्ञातानि दैवतान्यप्यवधूयन्ते' (स्वप्न०१)। **अवधूयन्ते=अवज्ञायन्ते=अवगण्यन्ते।**
- 'विपरीतस्तु विद्वद्भिः स्वतन्त्रोप्यवधूयते' (का० नी० १२।२)। **अवमन्यते।**
- 'रेणुः पवनावधूतः' (रघु० ७।४३)। **अवधूतः=विक्षिप्तः। इहावस्योपसर्गस्य नीचैस्त्वादिरर्थो नास्ति।**
- 'लीलावधूतैश्चामरैः' (मेघ० ३७)। **अवधूतैरुपरि कम्पितैश्चलितैः।**
- 'आलिङ्गन्योऽवधूतस्त्रिपुरयुवतिभिः।' (ध्वन्यालोके २।५ व्याख्यायाम्)। **अवधूतो हस्तक्षेपेण सहसा पराणुन्नः।**
- 'अवधूतप्रणिपाताः' (विक्रम० ३।५)। **अवधूतो निराकृतोऽवहेलितः।**
- 'आत्मानमवधूतं में विज्ञाय नृपपुङ्गवाः' (रा० १।६६।२१)। **अवधूतं तिरस्कृतम्।**
- 'सुरवधूरवधूतभयाः शरैः' (रघु० ९।२०)। **अवधूतभयाः=निरस्तत्रासाः।**
- 'गवाघ्रातमवधूतमवक्षुतम्' (अन्नम्) (मनु० ५।१२५)। **अवधूतम् पदावधूतं पदापसारितम्। यो विलङ्घ्याश्रमान्सर्वानात्मन्येव स्थितः पुमान्। अतिवर्णाश्रमी योगी अवधूतः स उच्यते॥**
- 'अवधूतवेषः' (भा० पु० १।१९।२५)। **संन्यस्तवस्त्रः। परैर्भुक्तोभितानि वा जीर्णानि वसनानि यो वस्ते स तथोक्तः।**
- 'पापम्…। अवधूय… गच्छेम स्वर्गमुत्तमम्' (भा० वन० ५२।२०)। **कम्पनेनेव परासूय पराकृत्येत्यर्थः। रुचिरोऽवधूनोतेः प्रयोगः।**
- 'चण्डी मामवधूय पादपतितम्' (विक्रम० ४।६७)। **तिरस्कृत्य, उपेक्ष्य, अवज्ञायेत्यनर्थान्तरम्।**

## धृ
- धृ (धृञ् धारणे)।
- 'श्रूयतां धर्मसर्वस्वं श्रुत्वा चैवावधार्यताम्। आत्मनः प्रतिकूलानि परेषां न समाचरेत्' (भा०)॥ **अध्यवसीयतामित्यर्थः।**
- 'वानप्रस्थस्य धर्मं ते कथयाम्यवधार्यताम्' (मार्क० पु०)। **अवहितं श्रूयतामित्यर्थः।**
- 'न विश्वमूर्तेरवधार्यते वपुः' (कु० ५।७८)। **अवधार्यते=परिच्छिद्यते। इदमित्थम्भूतमिति निश्चीयते।**
- 'द्विरुच्चारितं शतमप्यवधारयति' (सुश्रुत० २।१६१।९)। **अवधारयति=चिन्तयति।**
- 'तत्रैवमवध्रियते सोम एवान्नम्' (बृ० उ०)। **अवध्रियते=अवसीयते=निश्चितं ज्ञायते।**
- 'प्रकृतिपुरुषसंयोग एव साक्षाद् बन्धहेतुरवधारितः' (साङ्ख्य० १।१८।५४)। **अवधारितो निश्चितः।**
- 'पुरैव पुंसाऽवधृतो धराज्वरः' (भा० पु० १०।१।२२)। **अवोऽस्थाने।**
- 'सर्वत्र यदवधारेणोच्यते स एकान्तः' (सुश्रुते)। **अवधारेण=याथातथ्येन।**
- 'अस्तीत्युत्पन्नसत्त्वस्यावधारणम् (नि० १।२।१०)। **निश्चयोऽभ्युपगमः। विषादे विस्मये हर्षे कोपे दैन्येऽवधारणे। प्रसादनेऽनुकम्पायां द्विस्त्रिरुक्तं न दुष्यति॥ अवधारणं नियमो नियोगकरणम्।**
- 'यावदवधारणे' (पा० २।१८)। यावदमत्रं ब्राह्मणानामन्त्रयस्वेत्यत्रावधारणमियत्तापरिच्छेदः।**

## ध्वंस्
- ध्वंस् (ध्वंसु अवस्रंसने गतौ च)।
- 'ध्वान्तं तमोऽवदध्वसे हते' (वृत्रे) (ऋ० १०।११३।७)। **अवदध्वसे=अवस्तादगच्छत्। चूर्णैरवध्वंसयति अवचूर्णयति। अवध्वंसयति=अवकिरति।**
- 'यः परुषः पारुषेयोऽवध्वंस इवारुणः' (अथर्व० ५।२२।३)। **अवध्वंसो रजश्चूर्णं वा। क्वचिदवध्वंसः परित्यागमाह। तत्रावो ध्वंसस्यासाकल्यमाह।**

## नम्
- नम् (णम् प्रह्वत्वे शब्दे च)।
- 'सर्वो हि बिभ्यत्तस्या आसीदति अवनमति च' (नि० २।९ इत्यत्र दुर्गः)। **अवनमति प्रह्वी भवति।**
- 'अद्य प्रभृत्यवनताङ्गि तवास्मि दासः' (कु० ५। )।
- 'त्वय्यादातुं जलमवनते' (मेघ० ४८)।
- 'लिखन्नास्ते भूमिं बहिरवनतः प्राणदयितः' (अमरु० ७)।
- 'गलितनयनवारेर्याति पादावनामम्' (शिशु० ११।३५)। **पादावनामं याति=चरणयोरवनतिं प्रणिपातं याति। सर्वत्र विस्पष्ट उदितचर एवार्थः।**

## नश्
- नश् (णश अदर्शने)
- 'अवनेशुः कुरूणां हि वीर्याणि अर्जुनाद् भयात्' (भा० ४।१७२८)। **अवनेशुः=तिरोभावं जग्मुः।**

## नह्
- नह् (णह बन्धने)।
- 'अवनद्धं श्नथितमप्स्वन्तः' (अथर्व० १।११६।२४)। **अवनद्धम्=पिहितम्=आच्छन्नम्।**
- 'सवालधानेन चर्मणावनह्य' (का० श्रौ० १३।३।१६)। **उक्तोऽर्थः।**
- 'गदा हेमपट्टावनद्धा' (भा०)।
- 'चर्मावनद्धं दुर्गन्धि पूर्णं मूत्रपुरीषयोः' (मनु० ६।७६)। **चर्मावनद्धं चर्मणाच्छादितम्।**
- 'यूपं कृत्वा तु मलयमवनाहं च तक्षकम्' (भा० द्रोण० २०२।७३)। **अवनाहम्=त्रिवेणुयुगबन्धनरज्जुम्।**
