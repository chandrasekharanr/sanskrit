+++
title="२५७ अनु"

+++

## अञ्च्
- अञ्च् (अञ्चु गतिपूजनयोः)।
- 'जामि वा एतद् यज्ञस्य क्रियते यदन्वञ्चौ पुरोडाशावूपांशुयाजमन्तरा यजति' (तै० ब्रा० १।३।१।३)। **अन्वञ्चौ अध्यवहितौ। जामि आलस्यजनकम्।**
- 'ये चैनमन्वञ्चो भवन्ति' (शां० ब्रा० २।५)। **अन्वञ्चोऽनुगन्तारः।**

## इ
- इ (इण् गतौ)।
- 'पद्मं तावत्तवान्वेति मुखम्' (काव्यादर्श २।२०)। **अन्वेत्यनुकरोति।**

## इष्
- इष् (इष गतौ)।
- 'संभूय च मदर्थोऽयमन्वेष्टव्यो नरेश्वराः' (रा० ७।४४।२०)।
- 'अन्वेष्टव्या हि वैदेह्या रक्षणार्थे सहायता' (रा० २।४६।९)। **अन्वेष्टव्या विचेया। सहायता सहायसमूहः।**

## कथ्
- कथ् (कथ वाक्यप्रबन्धे)।
- 'तद् द्वेष्यं विजानीयादिदमा कथितमिदमैव यदनुकथ्यते' (पा० २।४।३२ सूत्रे भाष्ये)। **अनुकथ्यते पश्चात् कथ्यते।**

## काश्
- काश् (काशृ दीप्तौ)।
- 'इडा वै मानवी यज्ञानूकाशिन्यासीत्' (तै० ब्रा० १।१।४।४)। **यज्ञतत्त्वप्रकाशनसमर्था।**
- 'अनूकाशं प्रकाशेन' (तै० सं० ५।७।१२।४४)। **अनूकाशो द्यावापृथिव्योर्मध्यम्। अनुक्रमेण काशन्तेऽ भासन्तेऽ स्मिञ्ज्योतींषि। इकः काश इति दीर्घः।**

## क्षि
- क्षि (क्षि निवासगत्योः)।
- 'येषां च पुत्रेष्वनुक्षियत्सु यो निर्विकारः स पितृदायं लभेत' (कौ० अ० ५।१।५५)। **अनुक्षियत्सु अतिजीवत्सु।**
- 'अपकारसमर्थाननुक्षियतो वा भर्तृविनाशम्' (कौ० अ० ३।५।१७)। **अनुक्षियतोऽनुशोचतः।**

## ख्या
- ख्या (ख्या प्रकथने)।
- 'अन्वग्निरुषसामग्रमख्यत्' (अथर्व० ७।८२।४)। **अन्वख्यत् अनु पश्चात् प्रकाशते।**

## गम्
- गम् (गम्लृ गतौ)।
- 'यदा वा अग्निरनुगच्छति' (श० ब्रा० १०।३।३।८)। **इदं धृतपूर्वं पुस्तके। अर्थस्तु न निरदेशि, स निर्दिश्यते। अनुगच्छति शाम्यति।**
- 'त्रींश्चानुगच्छति रसो लवणः कटुको द्वयम्' (सुश्रुत० उत्तर० ६३।४)। **अनुगच्छति अनुगतो भवति, सम्बद्धो भवतीत्यर्थः।**

## गॄ
- गॄ (गॄ शब्दे)।
- 'अनुगरः प्रतिगर इति हि शंसितुः (होतुः) प्रोत्साहने वर्तत इति' (पा० १।४।४१ सूत्रे काशिका)। **निगदव्याख्यातम्।**

## ग्रह्
- ग्रह् (ग्रह उपादाने)।
- 'ये मानं मे ऽनुगृह्णन्तो वीरवन्तमकर्त मा' (ऐ० ब्रा० ७।१८)। **अनुगृह्णन्त आनुकूल्येन गृह्णन्तः स्वीकुर्वन्तः। मानं मतमिति सायणीयं भाष्यम्।**

## चर्
- चर् (चर गतिभक्षणयोः)।
- 'तस्य व्रतान्यनु वश्चरामसि' (ऋ० ८।२५।१६)। **अनुचरामः कुर्मः।**
- 'गोदावरीमनुचरन् वनोद्देशांश्च पुष्पितान्' (रा० १२६।३४)। **अनुचरन् विचरन्, पर्यटन्, अटाट्यमानः।**
- 'सर्पव्यालानुचरिता मृगद्विजसमाकुला' (पम्पा) (रा० ४।१।७)। **अनुचरिता व्याप्ता।**

## चि
- चि (चिञ् चयने)।
- 'आ मूलाच्छाखाभिरनुचितः' (ऐ० ब्रा० २।१)। **अनुचितः=आचितः प्रचितः।**

## चित्
- चित् (चिति स्मृत्याम्)।
- 'आसीनश्च शयानश्च गच्छंस्तिष्ठन्ननुव्रजन्। भुञ्जानोऽथ पिबन्वापि रुद्रमेवान्वचिन्तयत्' (मात्स्य पु० १८०।७)। **अन्वचिन्तयत् अनुक्रमेण सततमचिन्तयत्।**

## ज्ञा
- ज्ञा (ज्ञा अवबोधने)।
- 'न चायं विद्यमानं सत् किंचिदनुजानाति' (न्याभा० २।१।४३)। **अनुजानाति अभ्युपैति।**
- 'कृतकार्यो गास्तास्तु नानुजानाति मे गुरुः' (हरि० १।५५।२४)। **नानुजानाति न प्रत्यर्पयति।**
- 'प्रसिद्धे प्रयोगे वक्तुर्यथाभिप्रायं शब्दार्थयोरनुज्ञा प्रतिषेधो वा न च्छन्दतः' (न्याभा० १।२।२४)। **अनुज्ञा स्वीकारः।**

## दिश्
- दिश् (दिश अतिसर्जने)।
- 'यथादेवतमेवैनाः प्रतिगृह्णाति वायवे त्वा वरुणाय त्वेति यदेवमेता नानुदिशेत्' (तै० सं० ६।१।४।३०)। **अनुदिशेत् अनुक्रमेण कीर्तयेत्।**

## द्रु
- द्रु (द्रु गतौ)।
- 'अथोत्तरमर्धर्चमनुद्रुत्य स्वाहा करोति' (श० ब्रा० ७।४।२।२६)। **अनुद्रुत्य अनुक्रम्य उच्चार्य।**

## ध्यै
- ध्यै (ध्यै चिन्तायाम्)।
- 'कुपितो गार्हपत्य एनं यजमानं हिंसितुमनुध्यायति' (तै० ब्रा० २।१।४।३)। **अनुध्यायति कामयते।**
- 'ततः स्वविद्यानुध्यानाद् यथावृत्तमवेत्य तत्' (कथा० ९०।१५७)। **अनुध्यानं चिन्तनम्।**

## नाथ्
- नाथ् (नाथृ नाधृ याच्ञोपतापैश्वर्याशीःषु)।
- 'देव हंसावती राजसुता त्वामनुनाथति' (कथा० ७४।२२४)। **अनुनाथति प्रार्थयते।**

## नी
- नी (णीञ् प्रापणे)।
- 'उरुं नो लोकमनुनेषि विद्वान्' (शां० ब्रा० २५।७)। **बृहन्तं लोकं नो नयेत्याह। अनुशब्दो नार्थे विशेषं करोति।**
- 'स्त्रियमनुनयतीत्थं व्रीडमानां विलासी' (शिशु० ११।३७)। **अनुनयति अङ्गीकारयति।**
- 'उवाच रामः परवीरहन्ता स्ववेक्षितं सानुनयं च वाक्यम्' (रा० ४।३१।५)। **सानुनयं सप्रसादम् इति रामानुजीयम्।**

## पत्
- पत् (पत्लृ गतौ)।
- 'सर्पव्यालत्रासनार्थं गोचरानुपातज्ञानार्थं च त्रस्नूनां घण्टातूर्यं च बध्नीयुः' (कौ० अ० २।२९।२२)। **अनुपातः संचारः।**
- 'पृष्ठतो भग्नरक्षा भग्नानुपातः' (कौ० अ० १०।५।५३)। **अनुपातः=अनुसारः।**

## पाल्
- पाल् (पा रक्षणे लुगागमः)।
- 'सुग्रीवस्य नदीनां च प्रसादमनुपालयन्' (रा० ४।२८।६३)। **अनुपालयन् प्रतिपालयन्।**

## पृच्
- पृच् (पृची सम्पर्के)।
- 'गात्रानुपृक्तेन शुकप्रभेण नारीव लाक्षोक्षितकम्बलेन' (रा० ४।२८।२४)। **अनुपृक्तेन सम्पृक्तेन।**

## प्लु
- प्लु (प्लुङ् गतौ)।
- 'इतरं तु …बाह्याध्यात्मिकोभयनिमित्तास् त्रिपर्वाणस्तापा अनुप्लवन्ते' (यो० सू० २।१५ भा०)। **अनुप्लवन्ते व्याप्नुवन्ति।**

## बन्ध्
- बन्ध् (बन्ध बन्धने)।
- 'प्रविशन्त्यपि हि स्त्रियश्चितामनुबध्नन्त्यपि मुक्तजीविताः' (सौन्दर० ८।४२)। **अनुबध्नन्ति अनुसरन्ति।**
- 'साधु वादिनी सती किमिदमशोभनमभिधत्स इति कथामनुबध्नाति' (का० सू० ५।४।२६)। **अनुबध्नाति, अनुसन्तनोति, प्रवर्तयति।**
- 'प्रतिस्कीर्णं हं ते वृषल भूयात्, तथा ते वृषल विक्षेपो भूयाद्यथा हिंसामनुबध्नाति' (पा० ६।१।१४ सूत्रे वृत्तौ)। **हिंसां फलतीत्याह।**
- 'अनुबन्धः खलु सः। यः कर्तारमवश्यमनुबध्नाति कार्यादुत्तरकालं कार्यनिमित्तः शुभो वाप्यशुभो वा भावः' (चरक० वि० ८।६)। **अनुबध्नाति उपतिष्ठति, उपैति। अनुबन्धस्त्वायतीयं फलम्।**
- 'शान्तज्वरोपि शोध्यः स्यादनुबन्धभयान्नरः' (सुश्रुत० उत्तर० ३९।७१)। **अनुबन्धः पुनरुपद्रवः।**
- 'गण्डादुत्पाट्य मांसेन सानुबन्धेन जीवता' (सुश्रुत० १।१६।१३)। **सानुबन्धेन अनुबद्धेन गण्डप्रदेशलग्नेन। जीवता शोणितसहितेन।**
- 'अनुबन्धश्च पापोऽत्र शेषश्चाप्यवशिष्यते' (भा० उ० ७२।५८)। **अनुबन्धो दोषोत्पादः।**
- 'इत्ययाचत तां सोऽथ बालत्वादनुबन्धतः' (कथा० ६५।७६)। **अनुबन्धो निर्बन्धः। अनुबन्ध्यः प्रधानम्, अनुबन्धोऽप्रधानम्।**
- 'स्वतन्त्रो व्यक्तलिङ्गो यथोक्तसमुत्थानोपशमो भवत्यनुबन्ध्यः, तद्विपरीतलक्षणस्त्वनुबन्धः ' (चरक० चि० अ० ६)।
- 'तत्रानुबन्धं प्रकृतिं च सम्यग् ज्ञात्वा ततः कर्म समारभेत' (चरक० सूत्र० १९।१८)। **अनुबन्धः पश्चात्कालजातो रोगः।**
- 'साकं यन्तुः संमदेनानुबन्धी दूनोऽभीक्ष्णं वारणः प्रत्यरोधि' (शिशु० १८।३९)। **अनुबध्नातीत्यनुबन्धी अनुसरणशीलः।**

## बुध्
- बुध् (बुध अवगमने)।
- 'तद्धोभये देवासुरा अनुबुबुधिरे' (छां० उ० ८।७।२)। **तत् प्रजापतेर्वचः कर्णाकर्णि श्रुतवन्त इत्यर्थः। अनुशब्दः पारम्पर्ये।**

## ब्रू
- ब्रू (ब्रूञ् व्यक्तायां वाचि)।
- 'अथ यदनुब्रूते तेन ऋषीणाम्' (बृह० उ० १।४।१६)। **अनुब्रूते स्वाध्यामधीते। अनुवचनमिति स्वाध्यायार्थे प्रसिध्यति।**

## भू
- भू (भू सत्तायाम्)।
- 'अयमत्र भवतो दशमः संवत्सरो विद्यागृहमधिवसतः। प्रविष्टोसि षष्ठवर्षमनुभवन्' (काद० **चन्द्रापीडोद्देश्यकोक्तिः)।**

## मन्
- मन् (मन ज्ञाने )।
- 'परमतमप्रतिषिद्धमनुमतं भवति।' **अनुमतमनुज्ञातमभ्युपगतम्।**
- 'तेषामपि हि सर्वेषामनुमानमुपागतम्। गच्छाम प्रविशामेति…' (रा० ४।५२।१३)॥ **अनुमानमङ्गीकरणमिति भूषणम्।**

## मन्त्र्
- मन्त्र् (मत्रि गुप्तपरिभाषणे)।
- 'प्रान्याभिर्यच्छत्यन्वन्यै र्मन्त्रयते' (तै० सं० ५।१।६।३४)। **अनुमन्त्रयते=अभिमन्त्रयते।**

## मृ
- मृ (मृङ् प्राणत्यागे)।
- 'न चेदेनमनुम्रिये' (कथा० ८८।३५)।

## युज्
- युज् (युजिर् योगे)।
- 'त्वां नैते ह्यनुयुञ्जेयुः प्रत्यक्षं प्रवदामि ते' (रा० ४।५४।१०)। **अनुयुञ्जेयुः=अनुयुञ्जीरन्=अनुवर्तेरन्।**
- 'नैर्गुण्यमेव पश्यन्ति न गुणाननुयुञ्जते' (भा० शां० १??९।५४)। **न गुणाननुयुञ्जते ज्ञानैश्वर्यादीन् गुणानात्मनि संवेद्यतामापाद्य परेषु न योजयन्ति।**
- 'विंशतिवर्षीपेक्षितमनवसितं वास्तु नानुयुञ्जीत' (कौ० अ० ३।१६।३१)। **नानुयुञ्जीत न प्रार्थयेत, ममेदमिति नाभियुञ्जीत।**
- 'मृगलिप्सुरहं भद्रे पानीयार्थमुपागतः। बहुधाप्यनुयुक्तोस्मि तदनुज्ञातुमर्हसि' (भा० आदि० ८१।१६)॥ **बहुधाऽनुयुक्तः कृतबह्वनुसरणः। पलायिते मृगे श्रान्त इत्यर्थः।**
- 'वैषम्ये सर्वत्रानुयोगं दद्यात्' (कौ० अ० २।८।२७)। **एकदेशेनाभ्युपगमे सति सर्वेष्वभियोगेषु परीक्ष्यः स्यादित्यर्थः।**
- 'एतेषामनुयोगेन कृतं ते स्वापनं महत्' (कौ० अ० १४।३।२०)। **अनयोगः प्रतिविधानोपदेशः।**

## रुध्
- रुध् (रुधिर् आवरणे)।
- 'चापल्यादनुरुन्धते तदितरं पन्थानमन्धा नराः' (विश्व० च० २२।२९४)। **अनुरुन्धते अनुसरन्ति।**

## रुध्
- रुध् (अनोरुध कामे)।
- 'नानुरोत्स्ये जगल्लक्ष्मीम्' (भट्टि० १६।२३)। **अनुरोत्स्ये कामयिष्ये।**
- 'पुराहमाश्रमे वासं रामपादानुवर्तिनी। अनुरुध्यापि सौमित्रे…' (रा० ७।४८।५)॥ **अनुरुध्य कामयित्वा।**
- 'न मे ऽनुरोधोस्ति कुतो विरोधः' (सौन्दर० १७।६७)। **अनुरोध आनुकूल्यमनुरागः।**

## वद्
- वद् (वद व्यक्तायां वाचि)।
- 'अन्वेको वदति यद् ददाति तत्' (ऋ० २।१३।३)। **यजमानो यद्धविर्ददाति होता तद् याज्यानुवाक्याभ्यां देवताः स्मारयति (इति सायणः)।**

## वास्
- वास् (वास उपसेवायाम्)।
- 'स्नेहविरेचनास्थापनानुवासनैश्चैनं दशरात्राहृतवेगमुपक्रमेत्' (सुश्रुत० चि० ५।२७)। **अनुवासनं स्नेहादियुता वस्तिः।**

## विद्
- विद् (विद्लृ लाभे)।
- 'अन्नादिनीं ते सरमे प्रजां करोमि या नो गा अन्वविन्दः' (जै० ब्रा० २।४४०)। **अन्वविन्दः=अन्विष्यालभथाः।**

## वृत्
- वृत् (वृतु वर्तने)।
- 'राक्षसेनानुवृत्ताया मैथिल्याश्च पदान्यथ' (रा० ३।६४।३८)। **अनुवृत्ताया अनुसृतायाः।**

## व्यध्
- व्यध् (व्यध ताडने)।
- 'यथाग्निरिद्धः पवनानुविद्धो वज्रं यथा सुरराजमुक्तम्। रोगास्तथैते खलु दुर्निवाराः…।' (सुश्रुत० उत्तर० ५१।३९)॥ **अनुविद्धः संहितः संगतोऽनुगतः।**

## शंस्
- शंस् (शंसु स्तुतौ)।
- 'तदाहुः कस्मात्स्तुतमनुशस्यते कस्मात्स्तोममति शंसन्ति' (शां० ब्रा० २८।१०)।

## शक्
- शक् (शक्लृ शक्तौ)।
- 'न तत्ते अन्यो अनुवीर्यं शकत्' (ऋ० १०।४३।५)। **अनुकर्तुं शक्नोतीत्यर्थः।**

## शास्
- शास् (शासु अनुशिष्टौ)।
- 'न ह्यनिष्टोऽनुशिष्यते' (रा० ३।१०।२१)। **अनुशिष्यते उपदिश्यते।**

## शी
- शी (शी स्वप्ने)।
- 'रुदितानुशयो नार्या जीवन्त्याः परिदेवनम्' (हरि० २।३१।३७)। **रुदितानुशय इति। रुदितेऽनुशय आशयोऽन्त करणम्।**

## सच्
- सच् (षच समवाये)।
- 'अङ्गिरसः स्वर्गं लोकं यतो रक्षांस्यन्वसचन्त' (पञ्च० ब्रा० ८।९।५)। **अन्वसचन्त=अन्वगच्छन्। अङ्गिरस इति द्वितीयाबहुवचनं यत इति च।**
- 'रक्षांसि योषितमनुसचन्ते' (श० ब्रा० ३।२।१।४०)। **अनुसचन्ते संगच्छन्ति अनुसरन्ति।**

## सञ्ज्
- सञ्ज् (षञ्ज सङ्गे)।
- 'मस्जेरन्त्यात्पूर्वं नुममिच्छन्त्यनुषङ्गसंयोगादिलोपार्थम्' (पा० १।१।४७ सूत्रे वृत्तौ)। **नकारस्योपधाया अनुषङ्ग इति पूर्वाचार्यैः संज्ञा कृता।**

## सृ
- सृ (सृ गतौ)।
- 'सर्वान्धर्माननुसृत्यैतदुक्तम्' (भा० शां० १०८।३३)। **अनुसृत्य एकीकृत्य।**
- 'सारबलमग्रतः कृत्वा कोटीष्वनुसारं कुर्यात्' (कौ० अ० १०।५।४६)। **सारमुत्तमम्। अनुसारं सारोपमम्। सारादूनं किञ्चिदपकृष्टम्।**

## स्था
- स्था (ष्ठा गतिनिवृत्तौ)।
- 'आत्मानमनुतिष्ठ त्वं स्वभावेन नरर्षभ' (रा० २।१०५।४१) **आत्मानं स्वभावेन योजयेत्याह। पुस्तके तु तिलकानुसारि विवरणम्। तच्चाध्याहारबहुलमित्यरुचिकरम्।**
- 'तस्मादाप्तपुरुषाधिष्ठितः संनिधाता निचयाननुतिष्ठेत्' (कौ० अ० २।५।२१)। **निचयाननुतिष्ठेत् सङ्ग्रहान् कुर्यात्।**
- 'तं यो ऽनुतिष्ठेत्सर्वत्र प्राध्वं चास्य सदाचरेत्' (सत्या० श्रौ० २६।६।८)। **तमेवं भूतमात्मानं योऽनुतिष्ठेत्=उपासीत।**
- 'अनु व्रताय निमितेव तस्थुः' (ऋ० ३।३०।४)। **अनुतस्थुः=अनुतष्ठुः=अनुकूलास्तिष्ठन्ति।**
- 'यत्रेन्द्रो भगवान् इन्द्रः सर्वदेवैरनुष्ठितः' (स्कन्दपु० के० १३४।१९)। **अनुष्ठितः सेवितः, उपस्थितः, उपासितः।**

## स्पश्
- स्पश् (स्पश ग्रहणसंश्लेषणयोः)।
- 'अनुस्पष्टो भवत्येषो अस्य यो अस्मै रेवान्न सुनोति सोमम्' (ऋ० १०।१६४।४, अथर्व० २०।९६।४)। **अनुस्पष्टः सप्रसाददर्शनः।**

## हा
- हा (ओहाङ् गतौ)।
- 'अन्विन्द्रम्… आपो अजिहत जायमानम्' (तै० सं० १।७।१३)। **अन्वजिहत=अनुगच्छन्ति। अनुजायन्त इत्यर्थः।**

## हृ
- हृ (हृञ् हरणे)।
- 'उदयगिरिदरीतः प्रोल्लसद् बिम्बमिन्दोरनुहरति सुदत्याः पीनलावण्यमास्यम्' (रुक्मिणी० ३।८)। **अनुहरति इन्दुबिम्बेन संवदति।**
- 'ततोऽनुजह्नुस्तं हृष्टा विवाहविधिमुत्तमम्।' (वामन० ६५।१६०)। **अनुजह्रुर्विदधुः।**
- 'द्वितीये स्थायित्ववृत्त्याशा मूषिकभक्षितबीजादावङ्कुरादिप्रार्थनामनुहरेत्' (सर्व० द० बौ० पं० १०४)। **उक्तोऽर्थः।**
