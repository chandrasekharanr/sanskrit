+++
title="२७१ वि"

+++

## अञ्ज्
- अञ्ज् (अञ्जू व्यक्तिम्रक्षणकान्तिगतिषु)।
- 'लग्नोऽग्निश्चामरेषु प्रकामं व्यज्यते न स्म सैन्यैः' (शिशु० १८।३४)। **न व्यज्यते स्म न विविच्यते स्म, न विविच्य ज्ञायते स्म।**
- 'विक्रमेण च वाक्यैश्च व्यक्तिं वां नोपलक्षये' (रा० ४।१२।३१)। **व्यक्तिर्भेदः।**
- 'व्यक्तिं भजन्त्यापगाः' (शा० ७।८)। **व्यक्तिं भजन्ति दृश्यतां यान्ति, स्फुटदर्शनतां गच्छन्ति।**
- 'व्यञ्जनमात्रं तत्तस्याभिधानस्य भवति' (नि० ७।१३)। **व्यञ्जनं विशेषणम्।**

## अश्
- अश् (अशू व्याप्तौ)।
- 'स एतेनैकशतविधेनात्मनेमां जितिं जयतीमां व्यष्टिं व्यश्नुते' (श० ब्रा० १०।१।९।८)। **व्यष्टिः फलं साफल्यम्।**

## अस्
- अस् (असु क्षेपे)।
- 'व्यस्यत्येनं श्रेयस इति व्यसनम्' (कौ० अ० ८।१।४)।
- 'अथ सपत्नानिन्द्राग्नी मे विषूचीनान् व्यस्यताम्' (तै० सं० १।१।१३)। **व्यस्यताम् विक्षिपताम्, पराणुदताम्।**
- 'व्यास इन्द्रः पृतनाः स्वोजाः' (ऋ० ७।२०।३)। **व्यास विचिक्षेप।**
- व्यस्यन् विश्वा अमतीररातीः' (तै० सं० ५।१।५)। **उक्तोऽर्थः।**
- 'अश्मन्मयानि नहना व्यस्यन्' (अथर्व० २०।९१।३)। **व्यस्यन् विस्रंसयन्, शिथिलानि कुर्वन्।**
- 'व्यस्ते त्वप्रगुणाकुलौ' (इत्यमरः)। **व्यस्यते विपर्यस्यते स्मेति स्वामी।**
- 'व्यस्तमिव वा यज्ञस्य यद् इडा' (तै० सं० १।७।१।४)। **व्यस्तं विच्छेदः।**
- 'व्यस्येवाक्ष्यौ भाषेत' (तै० ब्रा० २।३।९।९)। **विकास्येव चक्षुषी, हर्षविकसिते कृत्वा।**
- 'आर्येण मम मान्धात्रा व्यसनं घोरमीप्सितम्' (रा० ४।१८।३३)। **व्यसनं दण्डनम्।**
- 'आङो दो व्यसनक्रियस्य' (पा० १।३।२० सूत्रे वार्तिकम्)। **व्यसनं विभागः, विकासनमित्यर्थः।**

## इ
- इ (इण् गतौ)।
- 'न मत्तस्य (प्रतिगृह्यम्)। यदा हि तस्य मदो व्येति, अथ तं तत् तपति' (मै० सं० १।११।५)। **व्येति विगच्छति, अपैति।**
- 'श्रद्धा ते मा विगात्' (जै० ब्रा० १।४१)। **मा अपयासीत्।**
- 'अपेत वीत वि च सर्वतातः' (तै० सं० १।२।१।१६)। **वीत परस्परं वियुक्ता गच्छत।**
- 'अत्र ह न किं चन वीयाय' (छां० उ० ४।९।३)। **वीयाय विगतमभूत्, न्यूनमभूत्।**
- 'विद्यतोपि न वियन्त्यम्बुदे' (धर्मशर्मा० ५।२)। **वियन्ति संचरन्ति।**
- 'वृत्रं हतमापो व्यायन्' (शां० ब्रा० १५। )। **व्यायन् विभक्ताः सत्य उपर्यप्लवन्त।**

## ई
- ई (ईङ् गतौ)।
- 'अध्यैष्ट यः परं ब्रह्म न व्यैष्ट सततं धृतेः' (सौन्दर० २।१२)। **न व्यैष्ट न व्यचालीदित्यर्थः।**

## ईर्
- ईर् (ईर गतौ कम्पने च)।
- 'वि गोभिरद्रिमैरयत्' (तै० ब्रा० १।५।८।२)। **व्यैरयत् विशेषेण प्रेरितवान्।**
- 'त्रेधा सहस्रं वि तदैरयेथाम्' (तै० सं० ७।१।६।२७)। **तद् गवां सहस्रं विभक्तवन्तौ, विभज्य व्यवस्थापितवन्तौ प्राप्तवन्तौ।**
- 'अहं पुरो मन्दसानो व्यैरम्' (ऋ० ४।२६।३)। **व्यैरं व्यक्षिपमध्वंसयम्।**

## उच्छ्
- उच्छ् (उच्छी विवासे)।
- 'उच्यमानं न गृह्णामि तस्येयं व्युष्टिरागता' (रा० ६।१११।१९)। **व्युष्टिः फलम्।**
- 'तस्यैव तपसो व्युष्ट्या प्रसादाच्च स्वयम्भुवः' (रा० ६।९२।२७)। **व्युष्टिनिर्वेशः फलप्राप्तिः।**
- 'व्युष्टिं रूपेण' (तै० सं० ५।७।१९)। **व्युष्टिः प्रभातम्।**
- 'एकया स्तुवतेति सप्तदश सृष्टीरुपधाय ऋतूनां पत्नीति पञ्चदश व्युष्टीरुपदधाति' (वाराहश्रौ० २।२।१।१७)। **व्युष्टय इष्टकाविशेषाः।**

## उब्ज्
- उब्ज् (उब्ज आर्जवे)।
- 'वरुणेन समुब्जितां मित्रः प्रातर्युब्जतु' (अथर्व० ९।३।१८)। **वरुणेन नामितां (संवृतां) मित्रो देवः प्रातर्विवृणोत्वित्यर्थः। शालामिति विशेष्यम्।**

## ऊह्
- ऊह् (ऊह वितर्के)।
- 'तस्मादनुष्टुभं छन्दांसि नानुव्यूहन्ति' (पञ्च० ब्रा० ६।१।११)। **छन्दांसि गायत्र्यादीनि अनुष्टुभः स्थाने न प्रयुज्यन्ते न चानुष्टुप् तेषां स्थान इत्याह।**
- 'संसर्पता प्रतिघातिना द्रव्येण न व्युह्यते' (न्याभा० ४।२।२२)। **व्युह्यते प्रतिहन्यते।**
- 'वाजवतीभ्यां व्यूहति' (तै० सं० १।७।४)। **विश्लेषयति।**
- 'तस्य त्रेधा महिमानं व्यौहत' (तै० ब्रा० १।१।५।८)। **व्यौहत व्यभजत। तादर्थ्यात्।**
- 'कटार्थेषु वीरणेषु व्युह्यमानेषु कटं करोतीति भवति' (न्याभा० २।२।६४)। **व्युह्यमानेषु विन्यासविशेषेण ग्रथ्यमानेषु।**

## ऋध्
- ऋध् (ऋधु वृद्धौ)।
- 'तदाहुः। व्यृद्धं वा एतद् यज्ञस्य' ( )। **ऋद्धिहीनमित्यर्थः। विशब्दोऽभावे।**

## ऋष्
- ऋष् (ऋषी गतौ)।
- '(ओषधयः) व्यृषन्तु दुरितं तीक्ष्णशृङ्ग्याः' (अथर्व० ८।७।९)। **विगमयन्त्वित्यर्थः।**

## कल्
- कल् (कल गतौ संख्याने च)।
- 'श्रयति सौख्यममुं जनता श्रिता विकलिता कलितापशतैरपि' (पारिजात० १०।२५)। **विकलिताऽभिभूता, असमर्थीकृता, व्याकुला, क्षुभिता।**

## काङ्क्ष्
- काङ्क्ष् (काक्षि काङ्क्षायाम्)।
- 'व्युत्थानं विकाङ्क्षद्भिः कथाभिः प्रतिलोभ्यते' (भा० शां० ११।४३)। **विकाङ्क्षद्भिरभीच्छद्भिः।**
- 'कैकेय्याः प्रियकामार्थं कार्यं तदविकाङ्क्षया' (रा० २।५२।२४)। **इदं पुस्तके धृतपूर्वमिहार्थान्तरन्यासाय पुनर्ध्रियते। विकाङ्क्षाऽनादर इति भूषणम्।**

## कित्
- कित् (कित रोगापनयने निवासे च)।
- 'न दक्षिणा वि चिकिते न सव्या' (तै० सं० २।१।११।१७)। **वि चिकिते विशेषेण जानामि। दक्षिणा=दक्षिणम्। सव्या सव्यम्।**
- 'वि वां चिकित्सदृतचिद्ध नारी' (ऋ० ४।१६।१०)। **विचिकित्सत् संशयितवती सन्दिदिहे।**

## कुष्
- कुष् (कुष निष्कर्षे)।
- 'कुलं कुष्णातेः, विकुषितं भवति' (नि० ६।२२।४)। **विकुषितं विस्तीर्णं ततं प्रथितम्।**
- 'शश्वदिति विचिकित्सार्थीयो भाषायाम्' (नि० १।५)। **विचिकित्सा निश्चय इति महेश्वरः।**

## कृ
- (डुकृञ् करणे)।
- 'उत्तान एव स्वपिति पादौ विकरोति च' (अष्टाङ्ग० शारीर० ५।५८)। **विकरोति नाना करोतीति हृदयबोधिकायाम्। विकरोति=व्याकरोति।**

## कृष्
- कृष् (कृष विलेखने)।
- 'इच्छःपक्षपुच्छाप्ययेषु चतुरङ्गुलं चतुरङ्गुलं संकर्षति विकर्षत्यन्ते (का० श्रौ० १६।८।१५)। **विकर्षति विस्तारयति।**
- 'प्रेक्षागृहाणां सर्वेषां त्रिप्रकारो विधिः स्मृतः। विकृष्टश्चतुरस्रश्च त्र्यस्रश्चैव प्रयोक्तृभिः' (ना० शा० २।११ इत्यस्यानन्तरं प्रक्षिप्तम्)॥ **विकृष्टो विभागेन कृष्टो दीर्घो न तु चतसृषु दिक्षु साम्येन।**

## कॄ
- कॄ (कॄ विक्षेपे)।
- 'मरुदवनिरुहां रजो वधूभ्यः समुपहरन् विचकार कोरकाणि' (शिशु० ७।२६)। **विचकार विकासयामास।**
- 'पुप्लुवे कपिशार्दूलो विकिरन्निव रोदसी' (रा० ५।१।६९)। **विकिरन्=विक्षिपन्, वियुवन्।**

## क्लृप्
- क्लृप् (कृपू सामर्थ्ये)।
- 'नास्योभयोः पक्षयोर्मोक्षाधिगमो विकल्पते' (न्याभा० १।१।२२)। **विकल्पते सन्दिग्धो भवति।**
- 'उत्तरं दक्षिणं चापि अयनं न विकल्पयेत्। सर्वस्तेषां शुभः कालः…' (मात्स्य पु० १८४।६१)। **न विकल्पयेत् न विचारयेत्, न मीमांसेत।**
- 'तया वा इदं सहस्रं विकल्पयामहा इति' (पञ्च० ब्रा० २१।१।२)। **विकल्पयामहै विभजामहै।**

## क्रम्
- क्रम् (क्रमु पादविक्षेपे)।
- 'विष्णोः क्रमोऽसि, विष्णोः क्रान्तमसि, विष्णोर्विक्रान्तमसि' (तै० सं० १।७।७)। **विक्रान्तं विजयः। रथः स्तूयते। विजयउक्तः।**
- 'ते ऽन्योन्यस्मै ज्यैष्ठ्यायातिष्ठमानाश्चतुर्धा व्यक्रामन्' (तै० सं० २।२।११।५)। **चतुर्धा व्यक्रामन् चतुर्धा व्युह्य स्थिताः। अतिष्ठमानाः कार्येऽ प्रकाशमानाः।**
- 'नदीं गोदावरीं रम्यां जगाम लघुविक्रमः' (रा० ३।६४।२)। **लघुविक्रमः=त्वरितपदन्यासः।**

## क्षिप्
- क्षिप् (क्षिप प्रेरणे)।
- 'स उ ह तूष्णीमेव शिश्ये तत उ हैनं यष्ट्या विचिक्षेप' (कौ० ब्रा० उ० ४।१८)। **विचिक्षेप अधुनात्, अधूनयत्।**
- 'उद्भिन्नमिव वेगेन विक्षिपन् रघुनन्दनः' (रा० ३।६०।४)। **विक्षिपन् हस्तादीनवयवान् इतस्ततः क्षिपन्।**
- 'तेन विक्षपतात्यर्थं पवनेन समन्ततः' (रा० ४।१।१६)। **विक्षिपता विविधं प्रेरयता।**
- 'विद्युद्भिरिव विक्षिप्तमाकाशमभूत्तदा' (रा० १।४३।२२)। **विक्षिप्तं व्याप्तम्।**
- 'चतुष्पथगदायुद्धे' (भा० आदि० ६८।१२)। **प्रक्षेप-विक्षेप-परिक्षेपाभिक्षेपाख्याश्चत्वारः पन्थानो यस्य तत्, तस्मिन्। विक्षेपः समीपस्थे कोट्या प्रहारः।**
- 'अविक्षिपः' (अच्कावशक्तौ ६।२।१५७ सूत्रे वृत्तावुदाहरणम्)। **अविक्षिपः=विक्षेप्तुं विभज्य दातुमसमर्थः।**

## गाह्
- गाह् (गाहू विलोडने)।
- 'इह विहारसुखं दयितासखः सरसि को रसिको न विगाहते' (पारिजात० १०।४०)। **विगाहते ऽनुभवति, अश्नुते, निर्विशति।**

## गै
- गै (कै गै शब्दे)।
- 'यस्त्वा एना विजिगासन् न शक्नोति विगातुमार्तिमार्छति' (जै० ब्रा० १।१०३)। **विशिष्य गानमिह विगानमुक्तं न तु विरोधोक्तिर्विगानं यथाऽन्यत्र।**

## ग्रह्
- ग्रह् (ग्रह उपादाने)।
- 'त्रिर्विगृह्णाति' (तै० सं० २।५।७।२)। **विच्छिनत्तीत्यर्थः।**
- 'वि ह्येनं (सोम) तैः (ग्रावादिभिः) गृह्णते' (तै० सं० ६।३।२।८)। **विगृह्णते विभज्य विश्लिष्य गृह्णन्ति।**
- 'तां देवासुरा व्यगृह्णत' (तै० ब्रा० १।१।१०।१)। **तामुद्दिश्य व्यवदन्तेत्यर्थः।**
- 'तस्य (सोमस्य) यशः (धनरूपं) व्यगृह्णत' (तै० ब्रा० २।२।८।६)। **व्यगृह्णत विभज्य गृहीतवन्तः। देवाः कर्तारः।**
- 'पवित्रं विगृह्णन्ति' (पञ्च० ब्रा० ६।६।१२)। **विगृह्णन्ति विस्तारयन्ति।**
- 'धनुर्विगृह्य जानुभ्यां जघान च महाक्रतुम्' (हरि० ३।३२।२३)। **विगृह्य विनम्य। जानुभ्यां स्थित इति शेषः।**
- 'न विगृह्य कथां कुर्यात्' (मनु० ४।७२)। **अभिनिवेशेन पणबन्धादिना लौकिकेषु शास्त्रीयेषु वाऽर्थेष्वितरेतरं जल्पनयाहोपुरुषिका या सा विगृह्यकथेति मेधातिथिः।**
- 'न विप्रमोक्षो बाणानां न विकर्षो न विग्रहः' (रा० ६।८९।३०)। **विग्रहः प्रविभागः।**

## चर्
- चर् (चर गतिभक्षणयोः)।
- 'मा ते मनो विष्वद्रियग् विचारीत्' (तै० सं० १।७।१३)।
- 'सोऽश्वान् विचारयित्वा तु रथे युक्तान् मनोजवान्' (रा० ७।४६।२१)। **विचारयित्वा विचार्य परिभ्रमणं परिवर्तनं कारयित्वा।**
- 'वसन्तलक्ष्म्यामविचार्य चक्षुः' (सौन्दर० ७।२१)। **अविचार्य अचारयित्वा अव्यापार्य।**
- 'विचार्य सर्वतो दृष्टिम्' (रा० ४।१४।२) **उक्तोर्थः।**

## चि
- चि (चिञ् चयने)।
- 'गदामि वेदान् विचिनोमि छन्दः' (भा० वन० १९७।८)। **विचिनोमि परिचिनोमि, अभ्यस्यामि।**
- 'व्रीहीनाहरेच्छुक्लांश्च कृष्णांश्च विचिनुयात्' (तै० सं० १।८।९)। **विचिनुयात् विविञ्च्यात्।**
- 'कर्णांश्चाकर्णांश्च तण्डुलान् विचिनुयात्' (तै० सं० १।८।९)। **पृथक् कुर्यादित्यर्थः।**
- 'एतद्विचार्य मनसा भवानेतद्विनिश्चयम्। विचिनोतु…' (भा० उ० १७७।६)॥ **विचिनोतु=अन्विष्य विन्दतु।**
- 'छन्दोविचित्यां सकलस्तत्प्रपञ्चो निदर्शितः' (काव्यादर्शे १।१२)। **छन्दांसि विचीयन्ते संगृह्यन्तेऽत्रेति, विज्ञायन्ते वाऽनयेति छन्दोविचितिः।**
- 'यथाङ्गमेवेतराण्यङ्गानि विचिन्वन्ति' (जै० ब्रा० १।४९)। **विचिन्वन्ति विशेषेण चिन्वन्ति, उपचिन्वन्ति।**

## चृत्
- चृत् (चृती ग्रन्थनहिंसनयोः)।
- 'कृण्वन्त्संचृतं विचृतमभिष्टये' (ऋ० ९।८४।२)। **विचृतं विग्रन्थि विश्लथम्।**

## छद्
- छद् (छद अपवारणे)।
- 'घ्नन्ति त्वेवैनं बिच्छादयन्तीव' (छां० उ० ८।१०।२)। **इदं धृतपूर्वं पुस्तके। अर्थस्तु न निरदेशीति स निर्दिश्यते। विच्छादयन्तीव विद्रावयन्तीव।**

## छिद्
- छिद् (छिदिर् द्वैधीकरणे )।
- 'स ऐक्ष्वाकोऽधावयत् (रथवाहानश्वान्) ब्राह्मणकुमारं रथेन (रथावयवेन चक्रेण) व्यच्छिनत्।' (पञ्च० ब्रा० १३।३।१२)। **व्यच्छिनद् विच्छिन्नावयवमकरोत्।**
- 'अदृष्टे दर्शनोत्कण्ठा दृष्टे विच्छेदभीरुता। नादृष्टेन न दृष्टेन भवता लभ्यते सुखम्॥' **विच्छेदो वियोगः।**

## जि
- जि (जि जये, जि अभिभवे)।
- 'सं च जयति वि च जयते' (ऐ० ब्रा० ३।१९)। **विजयते वियुज्य शत्रून् जयति।**

## ज्ञा
- ज्ञा (ज्ञा अवबोधने )।
- 'शरीरज्ञानविज्ञानैः' (सुश्रुत० १।३५।४)। **ज्ञानं तत्त्वावबोधः। विज्ञानं चित्रादिकर्मकौशलम्।**
- 'शूरस्य ज्ञानिनो वाऽहं देया विज्ञानिनो पि वा' (कथा० ७९।९)। **शिल्पादिज्ञानं विज्ञानम्।**

## तंस्
- तंस् (तसि भूष अलङ्करणे)।
- **वीतंसस्तूपकरणं बन्धने मृगपक्षिणाम् इत्यमरः।**

## तन्
- तन् (तनु विस्तारे)।
- 'बहूनां वितता यज्ञा द्विजानां य इहागताः। तेषां समाप्तिरायत्ता तव वत्स निवर्तने' (रा० २।४५।२८)॥ **वितताः प्रवर्तिता अनुष्ठीयमाना वितायमानाः।**
- 'प्रस्तारस्थगिता इवोन्मुखमणिज्योतिर्वितानैर्दिशः' (मालती ६।५)। **वितानः समूहः।**
- 'प्रमुदितवरपक्षमेकतस्तत् क्षितिपतिमण्डलमन्यतो वितानम्' (रघु० ६।८६)। **वितानं सावसादं ग्लानम्।**
- 'वितानेष्वप्येवं तव मम च सोमे विधिरभूत्' (वेणी० ६।३०)। **वितानो यज्ञः क्रतुः।**

## तृप्
- तृप् (तृप प्रीणने)।
- 'वितर्पयन्ति ये पुण्यास्तृषिताञ्शीतलै र्जलैः' (स्कन्दपु० का० ४।१२।६०)। **वितर्पयन्ति विगततृष्णान् सुहितान्कुर्वन्ति।**

## तॄ
- तॄ (तॄ प्लवनतरणयोः)।
- 'वि मित्र एवैररातिमतारीत्' (तै० सं० १।८।१०)। **अरातिमदानशीलं शत्रुं व्यतारीत् वितारयतु (वितरणशीलं) दानशीलं करोतु। यदा विपूर्वस्तरतिर्विप्लवे वर्तते, विप्लवो विनाशः, तदा विनाशयत्वित्यर्थ इति भट्टभास्करः।**
- 'इतीमावेव तं लोकौ वितारयति' (शां० ब्रा० २।१)। **विग्रथितौ विश्लिष्टौ करोतीत्यर्थः।**
- 'आरूढमद्रीनुदधीन् वितीर्णं… यशः' (रघु० ६।७७)। **वितीर्णमवतीर्णम्।**

## त्रस्
- त्रस् (त्रसी उद्वेगे)।
- 'सहसा न प्रतिबोधयेद् वित्रासभयात्' (सुश्रुत० ३।१।३८)। **वित्रास उद्वेगः। बालमिति शेषः।**

## दंश्
- दंश् (दंश दशने)।
- 'दन्तान् विदशतस्तस्य श्रूयते दशनस्वनः' (रा० ६।९२।२३)। **विदशतः=पिंषतः।**
- 'अस्थिविवरप्रविष्टमस्थिविदष्टं वाऽवगृह्य' (सुश्रुत० १।२८।६)। **विदष्टमत्यासक्तम्।**

## दह्
- दह् (दह भस्मीकरणे)।
- 'मैनमग्ने वि दहो माभि शोचः' (ऋ० १०।१६।१)। **एनं प्रेतं विशेषेण दग्धं मषीभूतं मा कुर्वित्यर्थः।**
- 'तस्यै ह विदग्धायै सृगालः संभवति' (श० ब्रा० १२।५।२।५)। **विदग्धा दग्धा। विर्नार्थेऽन्तरं कुरुते।**
- 'यो विदग्धः स नैर्ऋतो योऽशृतः स रौद्रो यः शृतः स दैवतः। तस्मादविदहता श्रपयितव्यः सदैवतत्त्वाय' (तै० सं० २।६।३।४)। **यः पुरोडाशः। विरूपो दग्धो विदग्धोऽतिदग्धो वा।**
- 'अविदग्धा विदग्धाश्च ते (रसाः) भिद्यन्ते त्रिषष्टिधा' (सुश्रुत० उत्तर० ६३।३)। **विदग्धशब्दः संयुक्ते वर्तते धातूनामनेकार्थत्वादिति डल्लनः।**
- 'अविदग्ध इव क्षीरे क्षीरमन्यद् विमिश्रितम्' (चरक० चि० १५।२३७)। **अविदग्धे नातिसन्तप्ते।**

## दा
- दा (डुदाञ् दाने)।
- 'अनुग्रहं कुरु विभो विदायं देहि साम्प्रतम्' (ब्रह्मवै० १।२३।३९)। **विशिष्टो दायो विदायः।**

## दाश्
- दाश् (दाशृ दाने)।
- 'ये ते हवेभिर्वि पणीँ रदाशन्' (ऋ० ७।१९।९)। **पुस्तके पठितमप्यर्थनिर्देशायेहानूद्यते। धनानि विशेषेणादापयन् इत्यर्थः। दाशतिरिहान्तर्णीतण्यर्थकः।**

## दु
- दु (टुदु उपतापे)।
- 'आदुन्वस्व विदुन्वस्व द्रुह्य कुप्यस्व याचकि' (भा० आदि० ७८।११)। **विदुन्वस्व पांशुषु लुठनादिना सन्तप्ता भव।**

## दुष्
- दुष् (दुष वैकृत्ये)।
- 'न शेषो अन्यजातमस्त्यचेतानस्य मा पथो वि दुक्षः' (ऋ० ७।४।७)। **मा विदुक्षः=मा विदूदुषः।**

## दुह्
- दुह् (दुह प्रपूरणे )।
- 'सगोत्राय ब्रह्मणे देयः सोमपीथस्याविदोहाय' (पञ्च० ब्रा० १८।२।१२)। **अविदोहो ऽविनाशः। विपरीतफलप्रशमनम्।**

## दृभ्
- दृभ् (दृभी ग्रन्थे)।
- 'विरोधिदुर्वातविदर्भितां विपन्नदीं न दीनाः परिलङ्घयन्ति ते' (धर्मशर्मा० १८।२३)। **विदर्भिता धूयमाना विप्लाव्यमाना।**

## दृश्
- दृश् (दृशिर् प्रेक्षणे)।
- 'तत्र तत्र व्यदृश्यन्त मृता दैत्येश्वरा भुवि' (मात्स्य० १५०।१७५)। **विर्नानात्वे व्याप्तौ वा।**

## दॄ
- दॄ (दॄ विदारणे)।
- 'घ्नन् वृत्राणि वि पुरो दर्दरीति' (अथर्व० २०।९०।२)। **विदर्दरीति विशेषेण पुनः पुन र्दृणाति।**

## दो
- दो (दो अवखण्डने)।
- 'वि च हैवास्य पाप्मानं द्यतः' (तै० ब्रा० ३।१०।९।१)। **विद्यतः=विच्छिन्तः।**

## धा
- धा (डुधाञ् धारणपोषणयोः)।
- 'रूपं विधत्ते ऽरूपश्च भक्तानुग्रहहेतवे' (ब्रह्मवै० २।३४।२९)। **विधत्ते धत्ते आधत्ते।**
- 'स एकशतधात्मानं व्यधत्त' (श० ब्रा० १०।१।९।१)। **व्यधत्त व्यभजत।**
- 'पूर्वापकारिणां त्यागे न ह्यधर्मो विधीयते' (रा० २।१९।२४)। **विधीयते शिष्यते उपदिश्यते, स्मर्यते।**
- 'यत् प्रसिद्धं तदनूद्यते यदप्रसिद्धं तदाख्यायते विधीयते ज्ञाप्यते। यथा यः कुण्डली स देवदत्तः' (पा० १।४।९७ सूत्रे न्यासे)। **अभिव्यक्तोऽर्थः।**
- 'विधापञ्चकसूत्रग्राहक-चिकित्सकाः' (कौ० अ० २।३०।२६)। **विधा भक्ष्यमन्नम्।**
- 'उत्क्षिप्तहस्ततलदत्तविधानपिण्ड-' (शिशु० ५।५१)। **विधानं हस्तिकवल इति वैजयन्ती।**
- 'न ह्यविद्वान् विहितो ऽस्ति' (मी० सू० २।८।८)। **न विहितो नाधिक्रियते।**
- 'अर्को वा एष यदग्निस्तस्यैतदेव स्तोत्रमेतच्छस्त्रं यदेषा विधा विधीयते' (तै० सं० ५।३।४।२१-२२)। **विधा प्रकारः।**

## धु
- धु (धुञ् कम्पने)।
- 'सहर्षं नृत्यन् रविकिरणसन्तप्तं पक्षोत्क्षेपै र्विधुवति प्रासादं गृहमयूरः' (मृच्छ० ४)। **विधुवति वीजयति।**

## धृ
- धृ (धृञ् धारणे)।
- 'सम्यग्विधार्यतां बालो गुरुगेहे द्विजातिभिः। विष्णुपक्षैः प्रतिच्छन्नै र्न भिद्येतास्य धीर्यथा' (भा० पु० ७।५।७)॥ **विधार्यतां रक्ष्यताम्।**
- 'मूत्रं तु विधृतं चिरम्' (अष्टाङ्ग० नि० ९।२३)। **विधृतं निरुद्धम्।**
- 'प्रजापतिः प्रजा असृजत ता अविधृता असञ्जानाना अन्योन्यमादन्' (पञ्च० ब्रा० २४।११।२)। **अविधृता असंयताः, निरर्गलाः।**
- 'छेदानुरूपं च वैधरणं दद्युः' (कौ० अ० २।१६।९)। **वैधरणं यावत्क्षतादि-प्रतिसमाधाने समुत्सर्जनीयं स्यात् तावद् द्रव्यं दण्ड इति देयम्। विधरणस्य प्रतिसमाधानस्येदं वैधरणम्।**

## नी
- नी (णीञ् प्रापणे)।
- 'एष हितो वि नीयते ऽन्तः शुभ्रावता पथा' (ऋ० ९।१५।३)। **एष सोमो हविर्धाने हितो निहितो विनीयते प्रणीयते (आहवनीयं प्रति) इति श्रुतेरर्थः।**
- 'विनयति सुदृशो दृशोः परागं प्रणयिनि कौसुममाननानिलेन' (सा० द० ३।१९९ इत्यत्रोदाहरणश्लोकः)। **विनयति प्रक्षिपति।**
- 'तत्र ते ऽहं विनेष्यामि ब्रह्मत्वं यत्र वैष्यसि' (भा० अनु० ११८।७)। **ब्रह्मविद्यां शिक्षयिष्यामि, प्रापयिष्यामीति वार्थः।**
- 'प्रणयिनीमिह मानविनोदिनीं सविनयं विनयन्ति विलासिनः' (पारिजात० १०।२१)। **विनयन्ति अनुनयन्ति। अत्रार्थेऽन्यत्र दुर्लभः प्रयोगः।**
- 'तेजो मा विनैत्' (तै० सं० १।१।१०)। **मा विनीनशदित्यर्थः। लोके तु विनैषीदिति स्यात्।**
- 'विनीयमानो विद्यासु' (कथा० २८।६)। **विनीयमानः शिक्ष्यमाणः।**
- 'विनीतधर्मार्थमपेतमोहं लब्ध्वा द्विजम्…' (भा० वन० २६।११)। **विनीतौ सम्यक् शिक्षितौ धर्मार्थौ येन स तथोक्तः, तम्।**
- 'पटुपटहध्वनिभिर्विनीतनिद्रः' (रघु० ९।७५)। **विनीतनिद्रो विगमितस्वापः।**
- 'प्रीतो राजन्पुत्रगुणैर्विनीतः' (भा० सभा० ५८।६)। **विनीतो विरुद्धमार्गं नीत इति देवबोधः।**
- 'उत्तरीयविनयात् त्रपमाणा' (शिशु० १०।४२)। **विनय आकर्षणम्।**
- 'स संनयः स विनयः पुरोहितः' (ऋ० २।२४।९)। **विनयः संगतानां विविधं नेता पृथक् कर्ता।**

## पद्
- पद् (पद गतौ)।
- 'भूताश्चार्था विपद्यन्ते देशकालविरोधिताः' (रा० ५।२।३९)। **विपद्यन्ते नश्यन्ति। भूता निष्पन्नप्रायाः।**
- 'तच्चास्य प्रार्थितं न सम्पद्यते सम्पद्य वा विपद्यते' (न्या० भा० ४।१।५७)। **उक्तोऽर्थः।**
- 'सर्वं वस्तु द्रव्यात्मना नोत्पद्यते विपद्यते वा परिस्फुटमन्वयदर्शनात्' (स्याद्वाद० २१ हैमः)।
- 'स दैत्यभुजमासाद्य पाशः सद्यो व्यपद्यत' (स्कन्द० मा० कौ० २।२१।२०७)। **व्यपद्यत विच्छिन्नो विशीर्णोऽभवत्।**
- 'समाधातुं कार्यमेतद् विपन्नम्' (भा० उ० २९।४७)। **विपन्नं विकृतम्। समाधातुं साधूकर्तुम्।**

## पाशय्
- पाशय् (पाश प्रातिपदिकाद् धात्वर्थे णिच)।
- 'विपाड् विपाशनाद्वा पाशा अस्यां व्यपाश्यन्त वसिष्ठस्य मुमूर्षतः' (नि० ९।२६।१)। **व्यपाश्यन्त विस्रस्ता अभवन्।**

## पृच्
- पृच् (पृची सम्पर्के)।
- 'आदित्सोमो वि पपृच्यादसुष्वीन्' (ऋ० ४।२४।५)। **विपपृच्यात् पृथक् कुर्यात्।**

## प्रच्छ्
- प्रच्छ् (प्रच्छ ज्ञीप्सायाम्)।
- 'अथ ह स्म ततः पुरो विपृच्छमानाश्चरन्ति' (जै० ब्रा० २।५५)। **विशब्दो नानात्वे। यथा विप्रश्न इत्यत्र।**
- 'उपो एमि चिकितुषो विप्रच्छम्' (ऋ० ७।८६।३)। **विप्रच्छं विप्रष्टुम्। नाना प्रश्नान्कर्तुम्।**

## प्लु
- प्लु (प्लुङ् गतौ)।
- 'विप्लवते हि खल्वपि कश्चित्पुरुषकृताद्वचनात्प्रत्ययः' (मी० शा० भा० १।१।२।२)। **विप्लवते मिथ्या भवति। वितथो भवति।**

## फल्
- फल् (ञ्फिला विशरणे)।
- 'गर्भोऽयं सप्तधा विफलीकृतः' (रा० १।४७।२)। **विफलीकृतः शकलीकृतः।**

## बन्ध्
- बन्ध् (बन्ध बन्धने)।
- '…मूत्रं तु विधृतं चिरम्। न निरेति विबद्धं वा' (अष्टाङ्ग० नि० ९।२६-२७)। **विबद्धं सक्तम्।**

## बृंह्
- बृंह् (बृहि करिगर्जिते)।
- 'शक्तो हन्तुं किमात्मानं जातिदोषाद् विबृंहसि' (मात्स्य० १४०।२२)। **विबृंहसि गर्जसि वल्गसि।**

## भा
- भा (भा दीप्तौ)।
- 'सर्वान्गुणानेष गुणो विभाति' (भा० उ० ३५।५३)। **विभाति भासयति।**

## भू
- भू (भू सत्तायाम्)।
- 'यत्र क्वचिदुत्पन्नाः शब्दा विभवन्त्याकाशे' (न्या० भा० ४।२।२१)। **विभवन्ति व्याप्नुवन्ति, तत्र समवेता भवन्ति।**
- 'विभूर्मात्रा प्रभूः पित्रा' (वा० सं० २२।१९)। **विभूः=वैभवयुक्तः। वैभवं विविधभक्षसम्पत्तिः।**

## भ्रम्
- भ्रम् (भ्रम चलने, अनवस्थाने)।
- 'यथा न विभ्रमेत्सेना तथा नीतिर्विधीयताम्' (भा० वि० ४७।२३)। **न विभ्रमेत् न विघटेत, न भज्येत।**
- 'रोदने व्याधिमभ्येति हसने देशविभ्रमम्' (मात्स्य० २३२।५)। **विभ्रमम् विप्लवम्।**

## मद्
- मद् (मदी हर्षे)।
- 'निषेव्य पानं मदनीयमुत्तमं निशाविवासेषु चिराद् विमाद्यति' (सौन्दर० ९।२९)। **विमाद्यति विगतमदो भवति।**

## मा
- मा (माङ् माने)।
- 'वि यो रजांस्यमिमीत सुक्रतुः' (ऋ० ६।७।७)।

## मृद्
- मृद् (मृद क्षोदे)।
- 'अन्या मध्यस्थचिन्ता हि विमर्दाभ्यधिकोदया' (रा० २।२।१६)। **विमर्दः पूर्वपक्षापरपक्षसङ्घर्षः।**

## मृश्
- मृश् (मृश आमर्शने, आमर्शनं स्पर्शः)।
- 'पांसुगुण्ठितसर्वाङ्गीं विममर्श च पाणिना' (रा० २।२०।३४)। **विममर्श पस्पर्श।**
- 'राम षड् युक्तो लोके याभिः सर्वं विमृश्यते' (रा० ३।७२।८)। **विमृश्यते विचार्यते चिन्त्यते परीक्ष्यते।**

## म्रुच्
- म्रुच् (म्रुचु गतौ)।
- 'असो वा आदित्योऽस्तं यन् षोढा विम्रोचति। व्यम्रुचदिति इति ह स्म वा एतं पूर्वे प्राणिन आचक्षते। अर्थतर्हि न्यम्रुचदिति' (जै० ब्रा० १।७)। **विम्रोचति विभज्य व्यस्यास्तं याति।**

## यत्
- यत् (यती प्रयत्ने)।
- 'आपन्नसत्त्वायां कौमारभृत्यो गर्भभर्मणि प्रसवे च वियतेत' (कौ० अ० १।१७।२५)। **वियतेत विशेषेण यतेत।**
- 'त्रिवृतमेव यज्ञमुखे वियातयति' (तै० सं० ५।१।१।३)। **वियातयति व्यापारयति।**

## यम्
- यम् (यम उपरमे)।
- 'वि मध्यं यामयौषधे' (अथर्व० ६।१३७।३)। **केशानां मध्यं विविधं यमय स्थिरं कुरु। यामयेत्यत्र सांहितिको दीर्घः।**

## या
- या (या प्रापणे, प्रापणमिह गतिः)।
- 'वज्रो वा एतस्याग्नीनन्वेति यस्यान्तरेण युक्तं वा वियाति सं वा चरन्ति' (जै० ब्रा० १।५१)। **अग्नीनन्तरेणेत्यन्वयः। अन्तरेण मध्ये। युक्तं पक्षियुगम्। वियाति याति। विशब्दो नार्थे विशेषं करोति। उत्तरत्र यदि मेऽपि ग्राम एवाग्नीनन्तरेणायासीदिति श्रवणात्।**
- 'वि जयुषा ययथुः सान्वद्रेः' (ऋ० १।११७।१६)। **विययथुः=विविधं गतवन्तौ।**
- 'सामात्याः सपरिषदो वियातशोकाः' (रा० २।७९।१७)। **वियातशोकाः विशेषेण यातो गतः शोको येषां ते। विधूतशोका इति पाठान्तरम्।**

## रक्ष्
- रक्ष् (रक्ष पालने)।
- 'राजा राष्ट्रं वि रक्षति' (अथर्व० ११।५।१७)।

## रम्
- रम् (रमु क्रीडायाम्)।
- 'इदममरवरात्मजस्य घोरं शुचिचरितं विनिशम्य फाल्गुनस्य। …त्रिदिवगता विरमन्ति मानवेन्द्राः' (भा० वन० ४६।६३)। **विरमन्ति विशेषेण रमन्ते।**
- 'रत्यर्थिनो वै दनुजा गृहेषु सहाङ्गनाभिः सुचिरं विरेमुः' (मात्स्य० १३९।२२)। **विरेमुः=विशेषेण रेमिरे।**
- 'अर्धं चेतसि जानकी विरमयति अर्धं च लङ्केश्वरः' (हनुमन्नाटके १०।१४)। **विरमयति विगतरतिकं करोति। दुःखयतीत्यर्थः।**

## रह्
- रह् (रह त्यागे)।
- 'ततो विरहितं दृष्ट्वा पितरं प्रतिपूज्य च' (भा० आदि० १४१।३१)। **विरहितमेकाकिनम्।**

## राध्
- राध् (राध साध संसिद्धौ)।
- 'तर्हि कीटिकादिभिः किं तव विराद्धम्' (स्याद्वाद०)। **विराद्धमपराद्धम्।**

## रुच्
- रुच् (रुच दीप्तावभिप्रीतौ च)।
- 'द्वे कर्मणी नरः कुर्वन्नस्मिँल्लोके विरोचते' (भा० उ० ३३।५४)। **विरोचते विशेषेण दीप्यते।**
- 'सं दूतो अद्यौदुषसो विरोके' (ऋ० ३।५।२)। **विरोको व्युष्टिः, विभानम्।**

## रुध्
- रुध् (रुधिर् आवरणे)।
- 'विधेर्विधानाद् विरुणद्धि कस्य वा न मानसं मोहमहातम स्थितिः' (परिजात० १६।१६)। **विरवरय स्थाने। अवरुणद्धीति साधु स्यात्। संवरणमाच्छादनं हि विवक्षितम्।**

## रुह्
- रुह् (रुह बीजजन्मनि )।
- 'सहस्रवल्शा वि वयं रुहेम' (तै० सं० १।१।२)। **विरुहेम विरोहेम विविधं रोहेम।**
- 'वृक्षस्य नु ते पुरुहूत वया व्यूतयो रुरुहुरिन्द्र पूर्वीः' (ऋ० ६।२४।३)। **पूर्वीः पूर्व्यः पूर्वा (खिलीभूताः) व्यूतयो यज्ञमार्गाः। विरुरुहुः पुना रूढाः प्रसिद्धा अशून्या भवन्तु।**
- 'यस्य यूपो विरोहति' (तै० ब्रा० १।४।७।१) **विरोहति अङ्कुरवान् जायते।**

## रेभ्
- रेभ् (रेभृ शब्दे)।
- 'विधिविहितविरिब्धैः सामिधेनीरधीत्य।' **विरिब्धैः स्वरैः। क्षुब्धस्वान्तध्वान्तेत्यादिना रेभेर्निष्ठायां निपातितम।**

## लक्ष्
- लक्ष् (शम लक्ष आलोचने)।
- 'तां दृष्ट्वा युक्त्युपालब्धां राजा देवीं विलक्षिताम्' (कथा० १७।३२)। **विलक्षितां ह्रीमूढाम्। विलक्षो विस्मयान्वित इत्यमरः।**

## लग्
- लग् (लगे सङ्गे)।
- 'इति ध्रुवं व्यलगिषुरात्तभीतयः खमुच्चकरैनलसखस्य केतवः' (शिशु० १७।५५)। **खं व्यलगिषु र्वियदारूढाः। केतवो रेणवः।**

## लभ्
- लभ् (डुलभष् प्राप्तौ)।
- 'विलब्ध इव चक्राह्वैस्तस्य तीर्णनिशैः सदा। भेजे शतगुणीभावं करुणाक्रन्दितध्वनिः' (कथा० ८७।१९)। **पूर्वमुपात्तो ऽ प्येष ग्रन्थोऽर्थनिर्देशाय पुनरुपादीयते। विलब्धो मिश्रितः।**

## लिप्
- लिप् (लिप उपदेहे)।
- 'चिताभस्मरजः विलिप्यते मौलिभिरम्बरौकसाम्' (कु० ५।७९)।

## वद्
- वद् (वद व्यक्तायां वाचि)।
- 'अथ ह प्राणा अहंश्रेयसि व्यूदिरे' (छा० उ० ५।१।६)। **अहं श्रेयानहं श्रेयानित्यत्र विषये विवदमाना बभूवुः, न संजज्ञुः, संवादं न विविदुः।**
- 'तस्याननादुच्चरितो विवादश्चस्खाल वेलास्वपि नार्णवानाम्' (रघु० १८।४३)। **विवादो वचनम्। आज्ञावचनं शासनम्। अत्रार्थेऽन्यत्र दुर्लभः प्रयोगः।**

## वल्ग्
- वल्ग् (वल्ग गतौ)।
- 'माहेन्द्रेण विवल्गतीव धनुषा धाराशरोद्गारिणा' (मृच्छ० ५।२७)। **विवल्गति इतस्ततः प्रद्रवति, विधावति।**

## वस्
- वस् (वस आच्छादने)।
- 'वाससी इव विवसानौ' (तै० सं० १।५।१०।१)। **अर्थव्यक्त्यर्थमिह पुनर्न्यासः। अन्योन्यस्य विपरिवृत्ते इव वाससी धारयन्तौ। वेदे वसिर्व्युच्छनेपि वर्तते तथा च प्रयोगः--ते देवा मित्रावरुणावब्रुवन्निदं नो विवासयतमिति (तै० सं० ६।४।८)। विवासयतम् विभातं कुरुतमिति।**

## वह्
- वह् (वह प्रापणे)।
- 'मघासु हन्यन्ते गावः फल्गुनीषु व्यूह्यते' (अथर्व० १४।१।१३)। **व्यूह्यते व्युह्यते विवाहो भवति।**
- 'पशवो विवाहाः' (ऐ० ब्रा० ७।१३)। **वाहेन निर्वाहकाः।**

## वा
- वा (वा गतिगन्धनयोः)।
- 'मिहं न वातो वि ह वाति भूम' (ऋ० १०।३१।९)। **मिहं न विवाति मेघमिवावगाहते। सायणस्त्वन्यथा व्याख्याति। नकारं प्रतिषेधार्थीयं पश्यति।**

## विच्
- विच् (विचिर् पृथग्भावे)।
- 'प्रत्यग्रमज्जनविशेषविविक्तकान्तिः' (रत्ना० १।२०) **विविक्ता शुद्धा। विविक्तौ पूतविजनावित्यमरः।**

## वृ
- वृ (वृञ् वरणे)।
- 'स्वर्गमेवैभ्य एतया लोकं विवृणोति' (ऐ० ब्रा० ६।७)। **स्वर्गद्वारमुद्घाटयतीत्यर्थः।**
- 'आचरन्त्या न विवृता सद्यो भवति मेदिनी' (रा० २।३५।१४)। **विवृता विदीर्णेति भूषणकारः।**

## वृत्
- वृत् (वृतु वर्तने)।
- 'वि पाप्मना वर्तत य एतया स्तुते' (पञ्च० ब्रा० २।१।४)। **विवर्तते पृथग्भवति।**
- 'स्थाने रामायणकविर्दैवीं वाचं व्यवीवृतत्' (उत्तर० ६।२०)। **व्यवीवृतत् पर्यणमयत्।**
- 'प्राकृतेन च बन्धेन तथा वैकारिकेण च। दक्षिणाभिस्तृतीयेन बद्धोऽत्यन्तं विवर्तते' (ब्रह्माण्ड० ३।३।३७।३८)॥ **विवर्तते परिवर्तते। परिभ्रमति। संसरति।**
- 'यो वा अश्वस्य मेध्यस्य विवर्तनं वेद' (तै० ब्रा० ३।९।२३।२)। **विवर्तनं मार्गश्रमपरिहाराय भूमौ शरीरस्य परिवर्तनम्।**

## वह्
- वह् (वृहू उद्यमने)।
- 'सोमारुद्रा विवृहतं विषूचीममीवा' (तै० सं० १।८।२२)। **विवृहतमुन्मूलयतम्।**
- 'त इमे लोका व्यवृह्यन्त वि यज्ञो व्यवृह्यत' (जै० ब्रा० १।१५५)। **व्यवृह्यन्त पृथगभवन्।**

## शस्
- शस् (शसु हिंसायाम्)।
- 'मां वा हरेयुस्त्वद्धस्ताद् विशसेयुरथापि वा।' **विशसेयुः=हिंस्युः। अन्यत्र विशसनं विकर्तनं भवति।**

## शिक्ष्
- शिक्ष् (शिक्ष विद्योपादाने)।
- 'सखे वि शिक्षेत्यब्रवीत' (ऋ० ४।३५।३)। **विशिक्ष (सोमपानम्) अनुगृहाण।**

## शी
- शी (शीङ् स्वप्ने)।
- 'मुञ्चन्ति गुर्वशुचिताविशयेन किं न' (विश्व० च० २९।३६८)। **विशयः संशयः।**
- 'तत्र याथाकामी शब्दार्थस्य विशयित्वात्' (सत्या० श्रौ० २५।४।५)। **विशयी सन्देहास्पदम्।**

## शॄ
- शॄ (शॄञ् हिंसायाम्)।
- 'मा तण्डुलं विशरीर्देवयन्तम्' (अथर्व० १२।३।१८)। **मा विशरीः=मा विशारीः। मा खण्डशः कार्षीरित्यर्थः।**

## श्रण्
- श्रण् (श्रणु दाने)।
- 'दक्षिणः क्षितिपतिर्व्यशिश्रणद दक्षिणाः' (शिशु० १४।३३)। **व्यशिश्रणत् प्रादात्। धातुर्विशब्दं न व्यभिचरतीत्येव द्योतनाय विरुपसर्गः प्रयुक्तः, अर्थं तु न कलयापि विशिनष्टि।**

## श्रि
- श्रि (श्रिञ् सेवायाम्)।
- 'ऊर्ध्वमस्या अञ्जयो वि श्रयन्ते' (ऋ० ७।७८।१)।
- ' वि श्रयन्तामुर्विया हूयमाना द्वारो देवीः' (ऋ० २।३।५)। **विश्रयन्तां विवृतपिधाना भवन्त्वित्यर्थः।**
- 'देवी र्द्वारो वि श्रयध्वम्' (ऋ० ५।५।५)। **उक्तोऽर्थः।**
- 'प्रति गृम्णाति विश्रिता वरीमभिः' (ऋ० १।५५।२)। **विश्रिता व्याप्ताः। वरीमा वरिमा प्रथिमा विस्तारः।**

## श्रु
- श्रु (श्रु श्रवणे)।
- 'लक्ष्मणो जपतीत्येवं वाक्यं विश्रावयंस्तदा' (रा० ६।९०।९२)। **उच्चैरश्रावयन्नित्यर्थः। अट् न कृतः।**
- 'पथा विश्राव्येषाम्' (ऋ० १०।९३।१४)। **विश्रावि विश्रुतम्। विश्रावोऽस्यास्तीति।**

## श्वि
- श्वि (श्वि गतिवृद्ध्योः)।
- 'ईयुषीणामुपमा शश्वतीनां विभातीनां प्रथमोषा व्यश्वैत्' (ऋ० १।११३।१५)। **व्यश्वैत् प्रवृद्धा स्वतेजसाऽऽसीत्।**

## सञ्ज्
- सञ्ज् (षञ्ज सङ्गे)।
- 'तस्माद्यत् पूयति तत् प्रवाते विषजन्ति' (तै० सं० ६।४।७)। **विषजन्ति प्रसार्य स्थापयन्ति।**

## सि
- सि (षिञ् बन्धने)।
- 'प्रजां त्वष्टा वि ष्यतु नाभिमस्मै' (ऋ० २।३।९)। **विष्यतु विमुञ्चतु। वितरत्वित्यर्थः।**
- 'वि ष्यस्व शिप्रे विसृजस्व धेने' (नि० ६।१७।२)। **विष्यस्व प्रमुञ्च। जिह्वोपजिह्विके धेने। अधोदष्ट्रे वा।**
- 'अथ यद्विषितो भवति तद्विष्णुर्भवति' (नि० १२।१८।२)। **विषितो व्याप्तः।**

## सिव्
- सिव् (षिवु तन्तुसन्ताने)।
- 'तस्मान्नवधा शिरो विष्यूतम्' (तै० सं० ६।२।१।४)। **विष्यूतं परस्परस्यूतम्।**

## सू
- सू (षू प्रेरणे)।
- 'तद् ये च वा इत ऊर्ध्वा लोका ये चामुतोऽर्वाञ्चः, तेषामेष एतदुभयेषां विषुवति' (जै० ब्रा० २।५)॥

## सृ
- सृ (सृ गतौ)।
- 'एवं चिन्तयतस्तस्य शालिसिक्थविसारिणः। महतो पि च मीनस्य…' (बृ० क० को० १४७।११)॥ **विसारिण इतस्ततः संचरतः। स्थाने प्रयोगः। विसारी मत्स्यो भवति वैसारिण इत्यपि। विसार इत्यपि च।**

## सृज्
- सृज् (सृज विसर्गे)।
- 'राज्यं च सर्वं विससर्ज तस्मै' (भा० वि० ७१।२८)। **विससर्ज ददौ।**
- 'देवा अमुञ्चन्नसृजन्व्येनसः' (तै० ब्रा० २।५।६।३)। **एनसो व्यसृजन् पापाद् वियुक्तवन्तः।**
- 'त?? विसृज्यते विश्वं जगदेतच्चराचरम्' (दुर्गा० १।४३)। **विसृज्यते विविधं सृज्यते। विर्नानार्थे।**
- 'श्रूयते च-- इयं विसृष्टि र्यत आबभूव' (ऋ० १०।१२९।७)।
- 'नोपकिरन्त्युत्तरवेदिं विसृष्टमसद्' (श० ब्रा० २।५।१।१८)। **विसृष्टं विस्तीर्णमपरिच्छिन्नम्।**

## सृप्
- सृप् (सृप्लृ गतौ)।
- 'विविधं सर्पति यतो विसर्पस्तेन स स्मृतः। परिसर्पोऽथवा नाम्ना सर्वतः परिसर्पणात्' (चरक० चि० अ० २१)॥ **विसर्पो ऽनार्द्रा कण्डूः।**

## सो
- सो (षो अन्तकर्मणि)।
- 'पूनान इन्दो वि ष्या मनीषाम' (ऋ० ९।९५।५)। **विष्या विष्य विकासय।**
- 'रायस्पोषं वि ष्यतां नाभिमस्मे' (ऋ० २।४०।४)। **तौ सोमापूषणौ विष्यतां विमुञ्चताम्।**
- 'इमं वि ष्यामि वरुणस्य पाशम्' (तै० सं० १।१।१०)। **विष्यामि विमुञ्चामि।**

## स्तम्भ्
- स्तम्भ् (स्तम्भु धारणे सौत्रः)।
- 'यदुपयुक्तं चिराद् विपच्यते विष्टभ्नाति वा स विपाकदोष इति' (सुश्रुत० १।४५।९)। **विष्टभ्नाति गुडगुडाशब्दं करोति।**
- 'सर्पच्च प्रतिघाति द्रव्यं न विष्टभ्नाति' (आकाशः) (न्या० भा० ४।२।२२)। **नास्य क्रियाहेतुं गुणं प्रतिबध्नाति।**
- 'दृढेन मुष्टिबन्धेन शूलं विष्टभ्य निर्मलम्' (मात्स्य० १५३।३९)। **विष्टभ्य=अवलम्ब्य।**

## स्था
- स्था (ष्ठा गतिनिवृत्तौ )।
- 'स यो व्यस्थादभि दक्षदुर्वीम्' (ऋ० २।४।७)। **व्यस्थात् व्याप्यास्थात्।**
- 'पङ्गुलेन समं भोगान् भुञ्जाना सा वितिष्ठते' (बृ० क० को० ८५।३४)। **वितिष्ठते तिष्ठति। अनुपसृष्टस्य तिष्ठते र्योऽर्थः स एव सोपसर्गकस्य।**
- 'ता यदसंयुक्ताः स्युः प्रजया पशुभि र्यजमानस्य वितिष्ठेरन्' (तै० सं० २।५।७।५)। **वितिष्ठेरन् विश्लिष्टाः स्युः।**
- 'न व्यतिष्ठत कस्मिंश्चिद् देशे वानरपुङ्गवः' (रा० ४।२।२)। **न व्यतिष्ठत न व्यरमत्, नावालम्बत।**
- 'पारिप्लवगतैश्चापि (विमानादिभिः) देवतास्तत्र विष्ठिताः' (रा० १।४३।१९)। **विष्ठिताः सुष्ठु स्थिताः। पारिप्लवो यानभेदः शिबिकादिरूपः।**

## स्ना
- स्ना (ष्णा शौचे)।
- 'विषमित्युदकनाम। विष्णाते र्विपूर्वस्य स्नातेः शुद्ध्यर्थस्य' (नि० १२।२६।१)।

## स्फुर्
- स्फुर् (स्फुर संचलने)।
- 'आर्त्नी इमे विष्फुरन्ती अमित्रान्। स्फुरति र्वधकर्मा। विष्फुरन्त्यौ निघ्नत्यौ' (नि० ९।४०)। **निगदव्याख्यातम्। विशब्दो धात्वर्थानुवादी।**

## स्यन्द्
- स्यन्द् (स्यन्दू प्रस्रवणे)।
- 'मारुतं विष्यन्दमानम्' (दुग्धम्) (ऐ० ब्रा० ५।२६)। **अर्थवैशद्याय भूयोऽस्य न्यासः। विष्यन्दमानम् ऊर्ध्वमुद्गतं पात्राद् बहिर्विशेषेण स्यन्दनदशापन्नम्।**
- 'यस्याग्निहोत्रमधिश्रितं स्कन्दति वा विष्यन्दते वा' (ऐ० ब्रा० ७।५)। **विष्यन्दो नाम जलक्षीरयोरग्निसंयोगे क्षीरमधः कुर्वन् जलमुपरि च कुर्वन् व्यापारः (षड्गुरुशिष्यः)।**

## स्रंस्
- स्रंस् (स्रंसु अवस्रंसने)।
- 'प्रजापतिः प्रजाः ससृजानः। स व्यस्रंसत' (जै० ब्रा० २।१२८)। **व्यस्रंसत शिथिलाङ्गो भवत्।**
- 'प्राणानां ग्रन्थिरसि, मा विस्रसः' (शां० गृ० ३।८।५) **मा विस्रसः=विश्लथो मा भूः।**

## स्रम्भ्
- स्रम्भ् (स्रम्भु विश्वासे)।
- 'स्वगृहे स्वर्गलोके वा सङ्ग्रामे वा विरोघतः। विस्रम्भो वो न मन्तव्यो नित्यं क्षुद्रा हि दानवाः' (मात्स्य० पु० १७८।७७)। **विस्रम्भो विश्वासः क्षेमिणो वयमिति।**

## स्रु
- स्रु (स्रु गतौ)।
- 'पतिशोकातुरां शुष्कां नदीं विस्रावितामिव' (रा० ५।१९।१७)। **विस्रावितां रोधोभङ्गादिना निर्गमितजलाम्, कृतपरीवाहाम्।**

## हन्
- हन् (हन हिंसागत्योः)।
- 'यदावधीर्वि पुरः शम्बरस्य' (ऋ० १।१०३।८)। **व्यवधीः=उज्जातयामासिथ, उदवर्तयः, उदसादयः।**
- 'वि वृक्षान् हृन्त्युत हन्ति रक्षसः' (ऋ० ५।८३।२)। **विहन्ति विविधं हन्ति।**
- 'अलाभे न विहन्येत (मुनिः) लाभे चैव न हर्षयेत्' (भा० शां० २७८।१०)। **न विहन्येत विमना न स्यात्।**
- 'अम्लेन योगेन विहता मनुष्या माधुर्ययोगे प्रणयी भवन्ति' (सुश्रुत० सूत्र० ४६।४६८)। **विहता उद्वेजिताः।**

## हा
- हा (ओहाङ् गतौ)।
- '(अग्नाविष्णू युवाम्)। मा…वि जिहाथाम्' (तै० सं० १।१।१२)। **मम मार्गप्रदानार्थं विगच्छतम्।**
- 'स वायुमागच्छति तस्मै स तत्र विजिहीते यथा रथचक्रस्य खम्' (बृह० उ० ५।१०।१)। **विजिहीते स्वात्मानं विश्लिष्टावयवं करोति।**

## हूर्च्छ्
- हूर्च्छ् (हुर्च्छा कौटिल्ये)।
- 'नाङ्गेन विहूर्च्छति' (छां० उ० २।१९।२)। **कुटिलो भवति।**

## हृ
- हृ (हृञ् हरणे)।
- 'देवरथस्यैव तदन्तरौ रश्मी विहरति' (ऐ० ब्रा० २।३७)। **विहरति विशेषेण सम्पादयति।**
- 'वक्षसश्चन्दनं बाह्वोस्तिलकं विजहार सा' (ब्रह्मवै० पु० २।१६।१२५)। **विजहार जहार जग्राह।**
- 'पच्छः प्रथमं षड् वालखिल्यानां सूक्तानि विहरति' (ऐ० ब्रा० ६।२४)। **विहरति पदव्यत्यासपूर्वं शंसति।**
- 'बहिष्ठेभिर्विहरन्यासि तन्तुम्' (ऋ० ४।१३।४)। **विहरन्व्यूहन् विस्तारयन्।**
- 'षट् स्वरेषुविहृताः' (लीला० २२६)। **षट् स्वरेषुभिर्विहृता विभक्ताः।**
- 'कः पञ्चनिघ्नो विहृतस्त्रिषष्ट्या' (लीला० २६०)। **उक्तोऽर्थः।**
- 'विहृता वा इमे प्राणाः' (ऐ० ब्रा० ६।२८)। **विहृताः परस्परं व्यतिषक्ताः।**
- 'अविहृतानेव चतुर्थं प्रगाथाञ्छंसति' (ऐ० ब्रा० ६२४)। **अविहृतान् अव्यत्यस्तान्, यथापाठं स्थितान्।**
- 'व्यायामाच्च विहाराच्च' (चरक० चि० १५।२३५)। **विहारो ऽङ्गक्षेपणादिचेष्टा।**
- 'प्रायशः सुकुमाराणां मिथ्याहारविहारिणाम्' (सुश्रत० नि० १।३९)। **विहारः कायवाङ्मनोव्यापारः।**
- 'अथातो विहारयोगान् व्याख्यास्यामः' (सत्या० श्रौ० २५।१।१)। **विह्रियन्ते ऽस्मिन्नग्नय इति विहार आयतनम्।**

## ह्वे
- ह्वे (ह्वेञ् स्पर्धायां शब्दे च)।
- 'तां देवासुरा व्यह्वयन्त' (तै० सं० १।७।१।३)। **व्यह्वयन्त विविधमाह्वयन्।**
