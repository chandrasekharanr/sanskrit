+++
title="२६७ निस् (निर्)"

+++

## अय्
- अय् (अय गतौ)।
- 'प्रसूत्या अग्निर्देवेभ्यो निलायत' (तै० सं० ५।१।१।४)। **निलायत निरगच्छत्, तिरोऽधत्त, तिरोहितोऽभूत्।**

## अश्
- अश् (अश भोजने)।
- 'अथ यत्स्रुचं निरश्नाति तेन देवजनान् प्रीणाति' (जै० ब्रा० १।४१)।

## अस्
- अस् (असु क्षेपे)।
- 'निरस्तः शण्डः। निरस्तो मर्कः (तै० ब्रा० १।१।१।५)। **निरस्तो बहिष्कृतः।**  

## इ
- इ (इण् गतौ)।
- 'निरेति सह मूत्रेण प्रतिलोमे निरुध्यते' (माधव० ३२।१५)।
- 'निरेति पूति मुखनासिकाभ्यां तं पूतिनासं प्रवदन्ति रोगम्' (सुश्रुत० उत्तर० २२।४)।

## ऊह्
- ऊह् (ऊह वितर्के)।
- 'निरूहयेद्वा मतिमान् सुस्विन्नं तदहर्नरम्' (सुश्रुत उत्तर० ३९।१२८)।
- 'वातघ्नमधुरैर्योज्या निरूहा वातजे ज्वरे' (सुश्रुत० उत्तर० ३९।१२८)।

## ऋच्छ्
- ऋच्छ् (ऋच्छ गतीन्द्रियप्रलयमूर्त्तिभावेषु)।
- 'न हस्तवेष्यान्निर्ऋच्छति' (पञ्च० ब्रा० ६।६।१३)। **निर्ऋच्छति निर्गच्छति।**
- 'ताभ्यः स निर्ऋच्छाद्यः। नः प्रथमोऽन्योन्यस्मै द्रुह्यात्' (तै० सं० ६।२।२।१-२)। **उक्तोऽर्थः।**

## ऋज्
- ऋज् (ऋज गतिस्थानार्जनोपार्जनेषु)।
- 'पशून् निरार्जत' (तै० सं० १।५।९।३)। **निरार्जत निरगमयत्।**

## कल्
- कल् (कल विल क्षेपे)।
- 'दत्त्वा पादप्रहारांस्तैस्तद्भृत्यै र्निरकाल्यत' (कथा० ५२।३०९)। **स्पष्टोर्थः।**

## कस्
- कस् (कस गतौ)।
- 'याश्चानिष्कासिन्यः प्रोषिता विधवा न्यङ्गाः कन्यकाः' (कौ० अ० २।२३।११)।
- 'स्त्रीणामनिष्कासिनीनाम्' (कौ० अ० ३।१।७)। **अनिष्कासिन्यः=गृहे ऽन्तरवस्थायिन्यः, गृहान्निष्क्रमणं न शीलयन्ति याः।**

## कु
- कु (कु शब्दे)।
- 'ता (आहुतीः) असुरा निष्कावमादन्' (तै० सं० ६।२।१।५)। **निष्कावमशब्दम्, तूष्णीम्।**

## कृ
- कृ (डुकृञ् करणे)।
- 'आत्मन एवाधियज्ञं निष्करोति' (तै० सं० ६।५।१०)।
- 'यद्वै संशीर्यतेऽपान्यन्निष्कुर्वन्ति' (पञ्च० ब्रा० १७।८।४)। **निष्कुर्वन्ति संस्कुर्वन्ति समादधति। यद् रथादिकम्।**
- 'समृद्ध्यै पुनर्निष्कृतो रथो दक्षिणा' (तै० १।५।२)। **निष्कृतः संस्कृतः सुष्ठु तष्ट्वा निर्मितो वा।**
- 'प्रो अयासीदिन्दुरिन्द्रस्य निष्कृतम्' (साम० उ० ४।२।७।१)।
- 'पविर्जनीनासुपयाति निष्कृतम्' (ऋ० ९।८६।३२)। **निष्कृतं संस्कृतं पात्रमिति सायणः। पवमानः सोमो जनीनां पतिः पालक इति कोऽर्थान्वयः। जनयो वध्वो भवन्तीति रूढोर्थः।**
- 'वायविन्द्रश्च सुन्वत आ यातमुप निष्कृतम्' (ऋ० १।२।६)।
- 'जीविनां निष्कृतिर्नास्ति स्थिते कर्मणि नारद' (ब्रह्मवै० पु० २।२४।३४)। **निष्कृतिर्मोक्षः।**

## कृत्
- कृत् (कृती छेदने)।
- '…करं देवी खड्गेन निरकृन्तत्' (दुर्गा० ३।३२)। **निरकृन्तत् निरच्छिदत्।**

## ग्रह्
- ग्रह् (ग्रह उपादाने)।
- 'स्वादेवैनं योने र्निर्गृह्णाति' (तै० सं० ६।५।७।२४)। **निर्गह्णाति निष्कृष्य गृह्णाति।**
- 'रूपनिर्ग्रहश्च शब्दस्य नान्तरेण लौकिकं प्रयोगम्' (पा० १।२।६४ सूत्रे भाष्ये)। **निर्ग्रहः स्पष्टो निर्भासः।**

## चर्
- चर् (चर गतिभक्षणयोः)।
- 'निश्चरन्ति यथा लोहपिण्डात् तप्तात् स्फुलिङ्गाः' (याज्ञ० ३।६७)। **निश्चरन्ति व्युच्चरन्ति विनिष्क्रामन्ति।**

## चृत्
- चृत् (चृती हिंसाग्रन्थनयोः)।
- '…वैरोचनो हयान्। प्रष्टीन्निश्चृत्य' (ऐ० ब्रा० ८।२२)। **मन्दुराया निःसार्येत्यर्थः।**

## जि
- जि (जि जये, जि अभिभवे)।
- 'मया ह्यलब्धनिद्रेण धृतेन तव निर्जये' (रा० ६।११३।११)। **निर्जये जित्वा प्रतिलब्धौ।**

## ज्ञा
- ज्ञा (ज्ञा अवबोधने)।
- 'यदा वै म्रियते ऽथान्तर्धीयते ऽथैनं न निर्जानन्ति' (ऐ० ब्रा० ८।२८)। **न निर्जानन्ति निः शेषेण न जानन्ति।**

## टङ्क्
- टङ्क् (टकि बन्धने)।
- 'शमदमादिवाक्यविहिताच्छमदमादेरानन्तर्यमथशब्दार्थ इति शङ्कराचार्यै निरटङ्कि' (सर्वद० सं० पात०)। **निरटङ्किः=अभ्यधायि।**

## तक्ष्
- तक्ष् (तक्षू त्वक्षू तनूकरणे)।
- 'यतो द्यावापृथिवी निष्टतक्षुः' (तै० ब्रा० २।८।९।६)। **निष्टतक्षुः=निस्ततक्षुः। तक्षणेन निर्ममिरे।**

## तुद्
- तुद् (तुद व्यथने)।
- 'निस्तुद्यते यस्य शिरोऽतिमात्रम्' (सुश्रुत० उत्तर० २५।९)। **निस्तुद्यते बलवत् पीड्यते। अतिमात्रमित्युक्ते निर्निरर्थको भवति।**

## दंश्
- दंश् (दंश दशने)।
- 'ओष्ठविद्रुमदलान्यमोचयन्निर्दशन्युधि रुषा निजाधरम्' (सा० द० ४।७ व्याख्यायामुदाहरणम्)। **निर्दशन् संदशन्।**

## दह्
- दह् (दह भस्मीकरणे)।
- 'आपः पादावनेजनी र्द्विषन्तं निर्दहन्तु मे' (ऐ० ब्रा० ८।२७)। **निर्दहन्तु निः शेषेण दहन्तु।**

## दिश्
- दिश् (दिश अतिसर्जने)।
- 'पितुर्वचननिर्देशात्' (रा० १।१।२३)। **निर्देश आज्ञेति भूषणम्। वचनमेव निर्देश इति वचननिर्देशः।**

## नम्
- नम् (णम प्रह्वत्वे शब्दे च)।
- 'अपरस्मिन्प्रस्तारे पक्षनिर्णामयोः' (सत्या० श्रौ० २५।६।४३)। **निर्णामो वक्रप्रदेशः।**

## निज्
- निज् (णिजिर् शौचपोषणयोः)।
- 'इदमहतं वासः, इदं निक्तम्, इदं च निर्णिक्तम्' **(इति वयम्)।**

## नी
- नी (णीञ् प्रापणे)।
- 'पातालदेवतेयं वा…। निरणायि मधुद्वेष्ट्रा स्रष्टुः सृष्टिविलक्षणा' (स्कन्दपु० का० ४।८।२।६९-७०)। **निरणायि निरमायि उदपादि।**

## पत्
- पत् (पत्लृ गतौ)।
- 'निष्पतिष्यत्यसङ्गेन' (रा० ४।१४।१७)। **निष्पतिष्यति निष्क्रमिष्यति। असङ्गेन=अविलम्बेन।**

## पद्
- पद् (पद गतौ)।
- 'अङ्गीकृत्य गुरोर्वाक्यं गुरुपत्न्याः गुरोः शिशोः। यो न निष्पादयेन्मूढः स भवेत् निरयी नरः' (स्कन्दपु० का० ४।८६।२०)॥ **न निष्पादयेत् न कुर्यात्।**

## पा
- पा (पा पाने)।
- 'घृतं निष्पिबति' (तै० षं० २।३।११।५)। **निष्पिबति निःशेषेण पिबति।**

## बन्ध्
- बन्ध् (बन्ध बन्धने)।
- 'न तु ब्रूहीति निर्बध्नामि' (रा० १।१५) **इत्यत्र भूषणे गोविन्दराजः। ममाभिनिवेशो न, त्वयाऽवश्यं वक्तव्यमित्यत्र मे हठो न।**
- 'वारितायां च नाहमत्र निर्बन्धनीया' (का० सू० ४।१।२६)। **निर्बन्धनीया रोद्धव्या।**
- 'प्रह्वेष्वनिर्बन्धरुषो हि सन्तः' (रघु० १६।८०)। **अस्थिरक्रोधा इत्यर्थः। निर्बन्धो हठो भवति, तेनात्र पदार्थानुवृत्तिर्लक्ष्यते।**

## भज्
- भज् (भज सेवायाम्)।
- 'रूपेणैवैनं पशुभ्यो निर्भजति' (तै० सं० ६।३।११)। **निर्भजति निरस्यति।**
- 'अन्तरिक्षात्तं निर्भजामो यो स्मान् द्वेष्टि' (अथर्व० १०।५।२६)। **उक्तोऽर्थः।**
- 'अस्यै पृथिव्या अस्मादन्नाद्यान्निर्भजामि निर्भक्तः स यं द्विष्मः' (तै० सं० १।६।६।१)। **निर्भजामि निर्वासयामि निःसारयामि।**
- 'ततो निर्भक्तो यो स्मान्द्वेष्टि यं च वयं द्विष्मः' (वा० सं० २।२५)। **निर्भक्तो निर्गतभागः।**

## भुज्
- भुज् (भुजो कौटिल्ये)।
- 'प्रायो निर्भुज्यते शार्ङ्गम्' (सुश्रुत० १।२६।१२)। **निर्भुज्यते वक्री क्रियते।**

## मन्थ्
- मन्थ् (मन्थ विलोडने)।
- 'त्वामग्ने पुष्करादध्यथर्वा निरमन्थत' (तै० सं० ३।५।११।३४)। **मन्थनेन ततो निष्कृष्यालभत।**

## मृज्
- मृज् (मृजू शुद्धौ)।
- 'प्रोद्यच्चन्द्रसहस्रांशुनिर्मार्जितशुभाननाम्' (स्कन्दपु० का० ४।७१।??३)। **निर्मार्जितं शोधितम्।**
- 'मालीमस्यं मानसं निर्मृजन्ति' (विश्व० च० १४।१७३)। **निर्मृजन्ति शोधयन्ति, शुन्धन्ति, अवदायन्ति। मालीमस्यं मालिन्यम्। मानसं मानसिकम्।**
- 'गोष्ठं मा निर्मृक्षम्' (तै० सं० १।१।१०)। **मा विनीनशमिति भट्टभास्करः। शोधनं मालिन्यापनयनम्। अत्र लक्षणयाऽपनयनमात्रमाह। अपनयनाद् विनाशश्च नातिदूरे। निर्मृक्षमित्यनिट्पक्षे लुङि सिचि रूपम्। वृद्ध्यभावश्छान्दसः।**

## यत्
- यत् (यत निकारोपस्कारयोः)।
- 'निर्यातयतु मे कन्यां भवांस्तिष्ठन्तु वाजिनः' (भा० उ० ११७।२०)। **निर्यातयतु प्रत्यर्पयतु।**
- 'न्यस्ता बहूनि वर्षाणि तेन निर्यातिता च ह' (रा० उत्तर० ३०।२७)। **उक्तोऽर्थः।**
- 'मम निर्यातनं प्रति। अनुनीतः प्रयत्नेन' (रा० ५।३६।९)॥ **निर्यातनं प्रतिदानम्।**

## याच्
- याच् (टुयाचृ याच्ञायाम्)।
- 'रुद्रादेव पशून्निर्याच्यात्मने कर्म कुरुते' (तै० सं० ५।१।२।८) **निर्याच्य याच्ञा प्राप्य।**

## यु
- (यु मिश्रणामिश्रणयोः)।
- 'निर्युवाणो अशस्तीर्निर्युत्वाँ इन्द्रसारथिः' (ऋ० ४।४८।२)। **अपनयन्नित्यर्थः।**

## युज्
- युज् (युजिर् योगे)।
- 'त्वमस्मिन्कार्यनिर्योगे प्रमाणं हरिसत्तम' (रा० ५।३९।४)। **निर्योगो निर्वाहः।**

## राज्
- राज् (राजृ दीप्तौ)
- '…कनककिरीटरश्मयः। क्षमापतीन् इति निरराजयन्निव' (शिशु० १७।१६)। **नीराजयन्ति स्मेत्यर्थः।**

## लुठ्
- लुठ् (लुठ विलोडने)।
- 'यथा गर्भो निर्लुठितः' (पा० १।३।१ सूत्रे भाष्ये)। **निर्लुठितो निर्गतः।**

## वच्
- वच् (ब्रूञ् आदेशः)।
- 'निश्चितं वचनं निर्वचनम्' (सुश्रुत० उत्तर० ६५।३२)। **निगदव्याख्यातम्।**

## वद्
- वद् (वद व्यक्तायां वाचि)।
- 'नात्यर्थं निर्वदेत्' (का० सू० ४।१।१९)। **निषेधवचनं साग्रहं न वदेत् इत्यर्थः।**
- 'न च निर्वदति' (का० सू० ५।४।२९)। **निर्वदति निश्चयेन वदति।**

## वह्
- वह् (वह प्रापणे)।
- 'निगडितनयनं निलिम्पपङ्के निरवहतां निपुणं नियुद्धशिल्पम्' (चम्पू भा० २।५१)। **निरवहतां न्यरूपयतां कर्मणा समपादयताम्।**
- 'अन्योऽन्यं सहसा दृप्ता निर्वहन्ति क्षिपन्ति च' (रा० ६।४।२८)। **अन्योन्यं निर्वहन्ति विनोदार्थमेकमेके वहन्ति।**
- 'समुद्रादेव सर्वे मनोरथा निर्वहन्ति' (समुद्रमथने १)। **निर्वहन्ति सिध्यन्ति सम्पद्यन्ते।**
- 'निष्टमूहथुः सुयुजा रथेन' (ऋ० १।११७।१५)। **निरूहथुः=उज्जह्रथुः=उद्धृतवन्तौ। निष्टम्=निस्तम्।**
- 'अंहतिश्चांहश्चाहुंश्च हन्तेर्निरूढोपधाद् विपरीतात्' (नि० ४।२५।४)। **इह निर्वहतिर्निष्कर्षणे वर्तते।**
- 'येनासि तत्र जतुवेश्मनि दीप्यमाने निर्वाहिता सह सुतैर्भुजयोर्बलेन' (वेणी० ६।२३)॥ **निर्वाहिता भुजाभ्यामुत्थाप्य बहिर्नीता।**
- 'यान्ति निर्वहणमस्य संसृतिक्लेशनाटकविडम्बनाविधेः' (शिशु० १४।६३)। **निर्वहणं समाप्तिः।**
- 'दुष्टे निर्वहणं भविष्यति कथं मानस्य तस्मिञ्जने' (सा० द० ३।१९८ इत्यत्रोदाहरणम्)। **निर्वहणं निर्वाहः, अवलम्बनं धारणं श्रयणम्।**
- 'ओघ इमाः प्रजा निर्वोढा' (श० ब्रा० १।८।१।२)। **निर्वोढा=आप्लावयिता।**

## वा
- वा (वा गतिगन्धनयोः)।
- 'त्वयि दृष्ट एव तस्या निर्वाति मनो मनोभवज्वलितम्' (का० प्र० १०।४५५)। **पुस्तके इदं सुभाषितमिति कृत्वा धृतम्। अर्थस्तु निर्दिष्टपूर्वो नार्हति पुननिर्देशम्।**
- 'अनाहारो हि निर्वाति निरिन्धन इवानलः' (सौन्दर० १४।८)। **निर्वाति शाम्यति। शुष्यति क्षीयत इति तूपचरितम्।**

## विद्
- विद् (विद सत्तायाम्)।
- 'निर्विद्यति नरः कामादनिर्विद्य सुखमेधते' (भा० शां० १०४।७)। **निर्विद्यति निर्विद्यते विरज्यते।**

## वृ
- वृ (वृङ् संभक्तौ)।
- 'स (बृहस्पतिः) नीवारान्निरवृणीत' (तै० ब्रा० १।३।६।७)। **अन्याभ्य ओषधिभ्यो निष्कृष्यावृणीतेत्यर्थः।**
- 'कल्पे निःशेषभुक्ते तु ततो गच्छन्ति निर्वृतिम्' (हरि० ३।३६।१७)। **निर्वृतिं शान्तिं तिरोभावम्।**

## वृत्
- वृत् (वृतु वर्तने)।
- 'स तान्तो निरवर्तत' (जै० ब्रा० १।१५१)। **निरपद्यत, अजायतेत्यर्थः।**
- 'यदि पीतापीतौ सोमौ सङ्गच्छेयातामन्तःपरिध्यङ्गारान्निर्वर्त्य' (पञ्च० ब्रा० ९।९।८)। **निर्वर्त्य पृथक् कृत्वा।**

## शो
- शो (शो तनूकरणे)।
- 'सोऽसिं निःशान एवाय' (ऐ० ब्रा० ७।१६)। **निःशानः=निःश्यन्, तेजयन्।**

## श्रु
- श्रु (श्रु श्रवणे)।
- 'तद् उद्देशः संवृतः कथानामनिःश्रावी पक्षिभिरप्यनालोक्यः स्यात्' (कौ० अ० १।१५।३)। **निः श्रवो बहिः श्रवणम्। अनिःश्रावी यत्रान्तः स्थानां कथाः कथयतां बहिः श्रवणं न स्यात्।**

## सिध्
- सिध् (षिध गत्याम्)।
- 'निष्क्रव्यादं सेध' (तै० सं० १।१।७)। **निःसेध निष्कृष्य बहिरपनय।**

## स्था
- स्था (ष्ठा गतिनिवृत्तौ)।
- 'तं तदानीमेव विस्रस्याहा कुर्वन्तो हस्तान् ग्रन्थकौशलै र्निस्तिष्ठन्ति। एवमेवोत्तरं द्वार्बाहुमेवापरौ द्वार्बाहू निस्तिष्ठन्ति' (बौ० श्रौ० ६।२७)।

## स्रु
- स्रु (स्रु गतौ)।
- 'कदाचित्तं जलस्थायं (=क्षुद्रजलाशयम्) मत्स्यबन्धाः समन्ततः। निः स्रावयामासुः…' (भा० शां० १३७।५)॥ **परिवाहयाञ्चक्रुरित्यर्थः।**

## हन्
- हन् (हन हिंसागत्योः)।
- 'मज्जानमस्य निर्जहि' (अथर्व० १२।७।९)। **निर्जहि ताडयित्वा निर्गमय।**
- 'तस्याक्षिणी निर्जघान' (शां० ब्रा० ६।१३)। **आहत्य निश्चकर्षेत्यर्थः।**
- 'यदत्रैकपदां व्यवदध्याद् वाचः कूटेन यजमानात् पशून् निर्हण्यात्' (ऐ० ब्रा० ६।२४)। **निर्हण्यात् निर्गमयेत्। हनिर्गत्यर्थो ऽन्तर्णीतण्यर्थ इति षड्गुरुशिष्यः। निःसार्य हन्यादिति तु सायणः।**
- 'वरुणस्य वाऽभिषिच्यमानस्यापः। इन्द्रियं वीर्यं निरघ्नन्' (तै० ब्रा० १।८।९)। **निरघ्नन् निर्गमितवत्यः।**
- 'यन्निधनवत् (साम) स्यात्, यजमानं स्वर्गाल्लोकान्निर्हण्यात्' (पञ्च० ब्रा० ७।३।२४)। **निर्हण्यात् निर्गमयेत्। निर्वासयेत्।**
- 'तैरुपायैः शल्यं तु नैव निर्घात्यते यदि' (सुश्रुत० १।२७।११)। **निर्घात्यते निर्हण्यते कृत्यते निष्कास्यते।**
- 'शं नो भूमि र्वेप्यमाना शमुल्का निर्हतं च यत्' (अथर्व० १९।९।८)। **निर्हतं निर्घातः तडित्पातः, अशनिपातः।**
- 'ततो हैनां न शेकतुर्निर्हन्तुम्' (श० ब्रा० १।१।४।१४)। **निर्हन्तुं निर्गमयितुम्।**

## हृ
- हृ (हृञ् हरणे)।
- 'य ईमाहुः सुरभिर्निर्हरेति' (ऋ० १।१६२।१२)। **यतः सुरभिरतो निःशेषं देवेभ्यो हरेत्याह।**
- 'तस्यासून् पावकस्पर्शैः सौमित्रिः पत्त्रिभिस्त्रिभिः। यथा निरहरत्…' (भा० वन० २८९।२१)॥ **निरहरत् उदहरत् अपाहरत्।**
- 'द्वास्थपरम्परा मातापितृव्यञ्जनाः शिल्पकारिकाः कुशीलवा दास्यो वा…चारं निर्हरेयुः' (कौ० अ० १।१२।१३)। **चारं चरैर्गृहीतं विभावितं रहस्यमुद्धरेयुरित्याह।**
- 'वाक्शल्यस्तु न निर्हर्तुं शक्यो हृदिशयो हि सः' (भा० उ० ३४।७९)। **निर्हर्तुं निःसारयितुम्।**
- 'तस्मान्निर्हरणं कार्यं दोषाणां वमनादिभिः' (सुश्रुत० उत्तर० ३९।५६)। **निर्हरणमपाकरणम्।**

## ह्रस्
- ह्रस् (ह्रस शब्दे)।
- 'अघं हन्तेर्निर्ह्रसितोपसर्ग आहन्तीति' (नि० ६।११।१)। **निर्ह्रसितो ह्रस्वीकृतः।**
