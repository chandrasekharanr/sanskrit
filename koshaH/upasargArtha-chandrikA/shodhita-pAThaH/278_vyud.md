+++
title="२७८ व्युद् (वि+उद्)"

+++

## छिद्
- छिद् (छिदिर् द्वैधीकरणे )।
- 'अव्युच्छिन्नः पृथु प्रवृत्ति भवतो दानम् ममाप्यर्थिषु' (विक्रम० ४। )। **अव्युच्छिन्ना ऽविरता।**
- 'स्वरूपविक्रियावत्त्वाद् व्युच्छेदस्तस्य विद्यते' (तत्त्वसंग्रहे २७३)। **व्युच्छेद उत्साद उच्छित्तिः, विनष्टिः।**

## तप्
- तप् (तप सन्तापे)।
- 'व्युत्तेपे तपस्तीव्रम्' (स्कन्द० का० ४।१७।९४)। **व्युत्तेपे ऽत्यन्तं तेपे।**

## पद्
- पद् (पद गतौ)।
- 'आर्य, किं महाराजस्य सन्देशोऽयमार्येणाव्युत्पन्न इव गृहीतः। भीमसेनः… का पुनरत्र व्युत्पत्तिः' (वेणी १)। **अव्युत्पन्नोऽनवगतः।**
- 'धम्मिल्लस्य न कस्य प्रेक्ष्य निकामं कुरङ्गशावाक्ष्याः। रज्यत्यपूर्वबन्धव्युत्पत्तेर्मानसं शोभाम्' (का० प्र० ७।१८३)॥ **विशिष्टा उत्पत्ति र्व्युत्पत्तिः कल्पना रचना।**

## सद्
- सद् (षद्लृ विशरणगत्यवसादनेषु)।
- 'ते दिशो व्युदसीदन्' (जै० ब्रा० १।१५३)। **व्युदसीदन् व्युत्क्रान्तवन्तः।**

## सिच्
- सिच् (षिच क्षरणे)।
- 'व्युत्सेकोऽनूद्यतामेष नैवं कर्मणि सौमिके' (जै० न्या० ७।३।११)। **दर्शपूर्णमासयोर्दिक्षु सर्वास्वापो विविधमुत्सिच्यन्ते। सोऽयं व्युत्सेकः।**
- 'अनेन मन्त्रेण यद्दिशां व्युत्सेचनं सोऽवभृथ इति' (तै० सं० १।७।७ इत्यत्र) **भट्टभास्करः। उत्क्षिप्य वारिणः सेचनं व्युत्सेचनम्।**

## स्था
- स्था (ष्ठा गतिनिवृत्तौ)।
- 'अध्वर्युप्रैषकाले तु व्युत्थिता ऋषयस्तथा' (मात्स्य० १४३।११)। **व्युत्थिताः क्षुभिताः क्षोभं गताः।**
- 'प्रभुर्व्युत्थितो ब्रह्मन् गुरुर्वा यदि वेतरः। त्वया नियम्याः सर्वे…' (हरि० १।५५।२७)॥ **व्युत्थितो लङ्घितमर्यादः।**
- 'चकर्ष यमुनां रामो व्युत्थितां वनितामिव' (हरि० २।४६।३४)॥ **व्युत्थिता दुर्वृत्ता।**
