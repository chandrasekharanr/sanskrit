+++
title="२६५ अव"

+++

## अन्
- अन् (अन प्राणने)।
- 'व्याहृतीर्जपित्वाऽनवानम्' (सत्या० श्रौ० २१।२।२)। **अनवानम् अनुच्छ्वासम्।**

## अस्
- अस् (असु क्षेपे)।
- 'यूपशकलमवास्यति' (तै० सं० ६।३।४।२०)। **अवास्यति गर्ते क्षिपति। अवशब्दोऽधोर्थे।**

## इ
- इ (इण् गतौ)।
- 'नमः सखिभ्यः सन्नान्माऽवगात' (तै० ब्रा० २।४।७।११)। **माऽवगात=माऽपगात=मा स्मापेत।**
- 'लोकं माऽर्वागवगाः' (पञ्च० ब्रा० १।५।५)। **(हे सोम) नाभेरधो मा स्म गच्छः। माऽर्वाग् अवगाः-माऽस्मादधो गम इत्यक्षरार्थः।**

## ईक्ष्
- ईक्ष् (ईक्ष दर्शने)।
- 'अङ्गावेक्षस्व सौमित्रे कस्येमां मन्यसे चमूम्' (रा० २।९६।१५)। **अवेक्षस्व सम्यगवलोकय।**
- 'प्रेयसि क्षणमवेक्ष्यतां पुरश्चन्द्रचन्दनसुधासमद्युतिः। दिविषत्तरङ्गिणी…' (पारिजात० १७।४६)॥ **अवेक्ष्यतामुदीक्ष्यतां प्रेक्ष्यताम्।**
- 'आशीविषो वै नो राजानमवेक्षते' (ऐ० ब्रा० ६।१)। **अवेक्षते=ईक्षते।**
- 'तातस्य प्रियकामेन यौवराज्यमवेक्षता' (भरतेन त्वया) (रा० २।५२।३६)। **अवेक्षता अवेक्षमाणेन।**
- 'अनवेक्षितपूर्वसौहृदा रमते ऽन्यत्र गता तथाङ्गना' (सौग्दर० ८।४१)। **अनवेक्षितमगणितम्।**
- 'तमवेक्ष्य रुरोद सा भृशं स्तनसम्बाधमुरो जघान च' (कु० ४।२६)। **तं मधुं वीक्ष्य।**
- 'पारिणाह्यस्य वेक्षणे' (मनु० ९।११)। **अवेक्षणे। भागुरिमतेनावशब्दस्याकारलोपः। अवेक्षणमवेक्षा प्रतिजागरः।**

## ऋ
- ऋ (ऋ गतिप्रापणयोः)।
- 'यथाऽक्षोऽनुपाक्तः। अवार्च्छत्येवमवारम्' (तै० सं० २।६।३।३-४)। **अवार्च्छति अधोगच्छति। अवारम् इति लुङ्यङि रूपम्। अनुपाक्तोऽकृतोपाञ्जनः।**

## ओण्
- ओण् (ओणृ अपनयने)।
- **पा० ४।१।७ सूत्रे वृत्तौ अवावा अवावरी इत्युदाहरणे। अवावा चौरः।**

## कल्
- कल् (कल गतौ संख्याने च)।
- **अवकलितो दृष्ट इति धरणिरिति शब्दकल्पद्रुमः।**

## काश्
- काश् (काशृ दीप्तौ)।
- 'यानि तस्याः (शम्याः) वकाशानि दिव्यरूपाण्यमन्यत' (भा० वि० ५।२०)। **वकाशानि अवकाशानि सुषिरस्थानानि कोटराख्यानि।**

## कुत्स्
- कुत्स् (कुत्स अवक्षेपणे)।
- 'कुल्माषांश्चिदाहरेत्यवकुत्सिते' (नि० १।४।१४)। **अवकुत्सिते भृशं कुत्सितेऽ वक्षिप्ते निन्दिते। अवः प्रायेण न्यूनतामाह।**

## कृश्
- कृश् (कृश तनूकरणे)।
- 'न यं जरन्ति शरदो न मासा न द्याव इन्द्रमवकर्शयन्ति' (ऋ० ६।२४।७)। **नावकर्शयन्ति ईषदपि न कृशी कुर्वन्ति। अवोऽल्पार्थे।**

## कृष्
- कृष् (कृष विलेखने)।
- 'न सन्तु यदुवीराणां दारा हारावकर्षिताः' (पारिजात० १३।४४)। **अवतारितहाराः, अवरोपितमौक्तिकमालाः।**
- 'ध्रुवां चावकृष्टे ऽनुपूर्वम्' (का० श्रौ० २।८।१३)। **अवकृष्टे ऽधोदेशे।**

## कॄ
- कॄ (कॄ विक्षेपे)।
- 'अवाकीर्षत' (पञ्च० ब्रा० १७।४।३)। **अवकीर्णिनो ऽभवन्नित्यर्थः।**
- 'क्रोधं कृत्वा समभ्येत्य मम श्मश्रूण्यवाकिरत्' (शिवपु० २।४।१५।३१)। **अवाकिरत्। अपाहरत् अवाकृन्तत्।**
- 'अवकीर्यैव भ्रातृव्यान्' (तै० ब्रा० १।१।२।६)। **अवकीर्य विनाश्य।**
- 'न तत्पदमुपादेयं कविनाऽवकरो हि सः' (व्यक्ति० २।६७)। **अवकरोऽपभ्रंशः, दुष्टः शब्दः।**

## क्लृप्
- क्लृप् (कृपू सामर्थ्ये)।
- 'ततः कारणभावोपि बीजादेर्नावकल्पते' (तत्त्वसं० १३)। **नावकल्पते नोपपद्यते न संभाव्यते।**
- 'शूद्रो यज्ञेऽनवक्लृप्तः' (तै० सं० ७।१।१।६)। **अनवक्लृप्तोऽनधिकृतः।**

## क्रन्द्
- क्रन्द् (क्रदि आह्वाने रोदने च)।
- 'उत्सादेन जिह्वामवक्रन्देन तालुम्' (तै० सं० ५।७।१२।४३)।

## क्रम्
- क्रम् (क्रमु पादविक्षेपे)।
- 'वज्रेणैव पाप्मानं भ्रातृव्यमवक्रामति' (तै० ब्रा० ३।८।४।२)। **अवक्रामति अधस्पदं करोति, न्यक् करोति।**
- 'अग्नाविष्णू मा वामवक्रमिषम्' (तै० सं० १।१।१२)। **अवक्रम्य अधस्पदं कृत्वा मा गामित्याह।**
- 'मा नो अज्ञाता वृजना दुराध्यो माऽशिवासो अवक्रमुः' (ऋ० ७।३२।२७)। **उक्तोऽर्थः।**
- 'अथातो गर्भावक्रान्तिशारीरं व्याख्यास्यामः' (सुश्रुत० शारीर० ३।१)। **अवक्रान्तिरुपगमनमवतरणम्।**

## क्री
- क्री (डुक्रीञ् द्रव्यविनिमये)।
- 'प्रदीप्तमनभिधावतो गृहस्वामिनो द्वादशपणो दण्डः, षट्पणोऽवक्रयिणः' (कौ० अ० २।३६।२३)। **अवक्रयिणो भाटकेन गृहीतगृहस्य।**

## क्षिप्
- क्षिप् (क्षिप प्रेरणे)।
- 'को ह्यक्षयप्रसादानां सुहृदामल्पतोषिणाम्। वृत्तिमर्हत्यवक्षेप्तुं त्वदन्यः कुरुसत्तम' (भा० अनु० ५९।२८)॥ **अवक्षेप्तुं समर्पयितुम् इति नीलकण्ठः।**

## गम्
- गम् (गम्लृ गतौ)।
- 'यदि कामयेत योऽवगतः सोऽपरुध्यताम्' (तै० सं० ६।६।५)। **अवगतः प्राप्तैश्वर्यः। अपरुध्यताम् ऐश्वर्याद् म्रश्यताम् इति सायणः।**

## गाह्
- गाह् (गाहू विलोडने)।
- 'सूत्रेणानवगाढमनतिशिथिलं च बद्ध्वा।' (सुश्रुत० १।१६।१४)। **अनवगाढं नातिदृढम्।**

## गॄ
- गॄ (गॄ निगरणे)।
- 'हृतापि ते हं न जरां गमिष्ये आज्यं यथा मक्षिकयाऽवगीर्णम्' (रा० ३।४७।४८)। **अवगीर्णं निगीर्णम् अभ्यवहृतम्।**
- 'या गोष्ठी लोकविद्विष्टा या च स्वैरविसर्पिणी। परहिंसात्मिका या च न तामवगिरेद् बुधः' (अमरु० ७७ इत्यत्रार्जुनवर्मदेवकृतायां टीकायाम्)। **नावगिरेत् नास्वादेत।**

## ग्रह्
- ग्रह् (ग्रह उपादाने)।
- 'द्वाभ्यां मन्त्रयमाणो द्वाभ्यां संहताभ्यामवगृह्यते, विगृहीताभ्यां विनाश्यते' (कौ० अ० १।१५।३७)। **अवगृह्यते वशे क्रियते, वशंवदतां नीयते।**
- 'पार्श्वे तस्यावगृह्णाति शयानस्य समीरणः' (चरक० चि० अ० २१)। **अवगृह्णाति पीडयति।**
- 'तत्रापि क्रुद्धेनार्तेन मत्तेनोन्मत्तेनावगृहीतेन वा कृता व्यवहारा न सिध्येयुः' (कौ० अ० ३।१।१३)। **अवगृहीत उपरुद्धः, प्रतिरुद्धप्रसरः।**
- 'इक्ष्वाकुसिंहावगृहीतदेहः' (रा० ६।१०९।१०)। **अवगृहीतदेहः=दारितशरीरः।**
- 'ते ह्यस्य सर्वस्वमवगृह्य स्वामिवत् प्रचरन्ति' (कौ० अ० १।८।२१)। **अवगृह्य वशे कृत्वा।**
- 'मन्दोपि नाम न महानवगृह्य साध्यः' (शिशु० ५।४९)। **अवगृह्य निगृह्य।**
- 'घृतस्यावग्रहं चक्रे दिनानि कतिचिच्चिकित्सकः' (बृ० क० को० ५९।१२)। **अवग्रहस्त्यागः, परिहारः।**
- '…मधुमद्यपलस्य च। अवग्रहं विधायासौ' (बृ० क० को० ५९।२०)।
- 'अवग्रहितसस्यश्रीरुल्ललास यथाम्बुदात्' (स्कन्द पु० का० ४।४९।४४)। **जातवर्षप्रतिबन्धं यत् सस्यम्। अवग्रहोऽवग्राहः संजातोऽस्य। इतच्।**

## घ्रा
- घ्रा (घ्रा गन्धोपादाने)।
- 'अवघ्रेयमेव, तन्नेव प्राशितं नेवाप्राशितम्' (तै० ब्रा० १।३१०।७)। **अवघ्रेयं घ्रेयं घ्रातव्यम्। नावशब्दो विशेषमर्थेकरोति।**

## चर्
- चर् (चर गतिभक्षणयोः)।
- 'तदनु यज्ञं रक्षांस्यवचरन्ति' (तै० सं० ६।४।२।७)। **योऽन्तः प्रविशन्तीत्यर्थः।**
- 'रसवन्ति च भोज्यानि यथास्वमवचारयेत्' (सुश्रुत० उत्तर० ४७।३५)। **अवचारयेत् अभ्यवहारयेत्।**
- 'न च पर्युषितं लेपं कदाचिदवचारयेत्' (सुश्रुत० सूत्र० १७।८)। **नावचारयेत् उपयोगं न नयेत्।**
- 'परिषेकान् प्रदेहांश्च सुशीतान् अवचारयेत्' (सुश्रुत० कल्प० ५।११)। **अवचारयेत् प्रयोजयेत्, कारयेत्।**
- 'वारणो यज्ञावचरः' ( ) **अवचरो विषयः, गोचरः।**
- 'सर्वे च तालावचराः' (रा० २।३।१७)। **तालैरवचरन्ति जीवन्ति ये ते।**
- 'तथैव तालावचरास्तथैव नटनर्तकाः' (रा० ७।९१।१५)। **तालावचराः तालं गृहीत्वाऽवचराः (इति तिलकः)।**
- 'कर्णा श्वावित्तदब्रवीत् गिरेरवचरन्तिका' (अथर्व० ५।१३।९)। **अवचरन्तिका अवचरन्ती अवतरन्ती।**
- 'यदनुपरिक्रामं जुहुयादन्तरवचारिणं रुद्रं कुर्यात्' (तै० सं० ५।४।३।१२)। **अवचारिणम्=अन्तः प्रविश्य चरन्तम् इत्यर्थो भाति।**

## चि
- चि (चिञ् चयने)।
- 'हस्त्यश्वावचयश्चैव' (हरि० २।७९।२४)। **अवचयः समूहः।**
- 'अव स्यूमेव चिन्वती मघोन्युषा याति स्वसरस्य पत्नी' (ऋ० ३।६१।४)। **अवचिन्वती स्यूम (वासः, परिधानीयम्)।=प्रतिसंहरन्ती विवृण्वतीति केचित्साम्प्रतिकाः। सोऽयं शब्दमर्यादया दुर्लभोर्थः। न ह्यवचयः क्वचित्प्रतिसंहारं विवरणं आह। स्यूमेव वस्त्रमिव विस्तृतं तमोऽवचिन्वती अवचयं अपक्षयं नयन्तीति सायणः। हृदयङ्गममिदं वाग्व्यहारविदो भाष्यकारस्य व्याख्यानम्। न ह्यशक्यार्थे शक्तिः कल्पनीया शब्दानाम् इति स्मरणीयमधुनातनैः।**

## जि
- जि (जि जये, जि अभिभवे)।
- 'कदाचिदेकसीमान्तगोत्रजावजयाय सः' (कथा० ५३।२०)। **अवजयो जयः। अनर्थकोऽवशब्दो यथा विजये विः।**

## ज्ञा
- ज्ञा (ज्ञा अवबोधने)।
- 'अवजानन्नहं मोहाद् बालोऽयमिति राघवम्' (रा० ३।३८।१८)। **अवजानन् अवमानयन्।**

## तन्
- तन् (तनु विस्तारे)।
- 'वृक्षस्थोऽवतानो वृक्षे च्छिन्नेपि न विनश्यति' (पा० १।२।६४ सूत्रे भाष्ये)। **अवतानोऽधोमुखः प्रतानः।**
- 'परो मूजवतोऽतीह्यवततधन्वा' (तै० सं० १।८।६)। **अवतारितज्याकं धनुर्यस्य स इति भट्टभास्करः। ज्याकर्षणेन विस्तारितधनुष्क इति तु सायणः। अयं प्रमादः। अयमेक आचार्यस्य मृष्यताम्।**

## तम्
- तम् (तमु काङ्क्षायाम्)।
- 'ओमिति त्रिरवताम्यन्ति' (आप० श्रौ० ८।१८।९)। **प्राणायामत्रयं कुर्वन्तीत्याह।**

## तृद्
- तृद् (उतृदिर् हिंसानादरयोः)।
- 'अवपूर्वस्तृदिः' (शां० श्रौ० १७।१७।५) **इत्यत्र।**

## तॄ
- तॄ (तॄ प्लवनतरणयोः)।
- 'गोस्तु महिमानं नाव तिरेत्' (तै० सं० ६।१।१०)। **गोर्महिम्नः सोममहिमानं नातिरेचयेदित्यर्थः।**
- 'अवातिरतमनृतानि विश्वा' (तै० ब्रा० २।८।६।६)। **अवातिरतं (युवां) विनाशितवन्तौ।**
- 'दृष्ट एवावतीर्णोस्मि यद्रोगमतिदुस्तरम्' (कथा० २४।१९५)। **अवतीर्णः प्रविष्टः।**
- 'पूर्वं सिद्धं पश्चादवतारितम्' (कौ० अ० २।६।२१)। **अवतारितम्=राजदेयो भागः प्रतीष्टः।**

## त्सर
- त्सर (त्सर छद्मना गतौ)।
- 'अव त्सरत् पृशन्यश्चिकित्वान्' (ऋ० १।७१।५)। **अवत्सरत् अवात्सरत् पलायत इति सायणः।**

## दंश्
- दंश् (दंश दशने)।
- **अवदंशः तिक्तरसं योज्यमुच्यते। येन भुक्तेन तर्ष उपजायते।**

## दुष्
- दुष् (दुष वैकृत्ये)।
- 'द्रव्यावदूषको यश्च प्रतिच्छन्दकविक्रयी' (विष्णुधर्मोत्तरे २।७२।१७१)।

## दृश्
- दृश् (दृशिर् प्रेक्षणे)।
- 'श्येनो नृचक्षा अग्नेष्ट्वा चक्षुषाऽवपश्यामि' (पञ्च० ब्रा० १।५।३)। **अवपश्यामि अवाङ्मुखः पश्यामि।**

## दे
- दे (देङ् रक्षणे)।
- 'तद् (ऋणं) अवदानैरेवावदयते' (तै० सं० ६।३।५५)। **अवदयते विनाशयतीति भट्टभास्करः। शोधयतीति यावत्। अवोऽर्थं विपर्यासयति।**

## दो
- दो (दो अवखण्डने)।
- 'नानवत्तमश्नीयात्' (शां० गृ० २।१४।२३)। **अनवत्तमपृथक्कृतदेवताभागम्।**
- 'त्वं चापि दक्षयज्ञेस्मिन्नवदानार्थमागतः' (शिवपु० २।२।३६।५२)। **अवदानं हविर्भागः।**

## धा
- धा (डुधाञ् धारणपोषणयोः)।
- 'सैषा… यजमानस्य लोकेऽवहिता' (तै० सं० १।७।१।१)। **अवहिता=अवस्थिता।**
- 'सोदकेन पात्रेणामृन्मयेनापिदध्यात्। यदि मृन्मयं स्यात्तृणं काष्ठं वाऽवदध्यात्' (वाराह श्रौ० १।२।२।३४-३५)। **अवदध्यादधो निदध्यात्।**
- 'पारुष्यमवधीय माना' (ब्रह्मगवी) (अथर्व० १२।५।३०)। **अवधीयमाना व्रजमवरुध्यमाना। अन्तराधीयमानेति त्वक्षरार्थः।**

## धू
- धू (धूञ् कम्पने, धू विधूनने)।
- 'अवधूय रसालमञ्जरीर्घनमादाय परागमञ्जसा' (पारिजात० ११।३६)। **अवपूर्वस्यापि धूञ् इह शुद्धे धात्वर्थे प्रयोगः। न तूपचरिते तिरस्कारार्थे। अवधूय ईषद् धूत्वा (धवित्वा)।**

## धृ
- धृ (धृ धारणे)।
- 'तस्योपकरणं प्रमाणं प्रहरणं प्रधारणमवधारणं च खरपट्टादवगमयेत्' (कौ० अ० ४।८।२४)। **अवधारणम् इयत्ता।**

## नम्
- नम् (णम प्रह्वत्वे शब्दे च)।
- 'दुरितमवनतानां दुर्निरोधं निरुन्धन्' (विश्व० च० १४।१७०)। **अवनतानां प्रणतानाम्, भक्तानाम्। अत्रार्थे प्रः प्रशस्यः।**

## नी
- नी (णीञ् प्रापणे)।
- 'अरण्ये मुनिभिर्जुष्टे अवनेया भविष्यसि' (रा० उ० ४६।९)। **अवनेया रथादवरोप्य प्रापणीया। सीतां प्रति सौमित्रेरुक्तिः।**

## पद्
- पद् (पद गतौ)।
- 'तस्मादेवं विदुषे ब्राह्मणायैवं चक्रुषे न क्षत्रियो द्रुह्येत्, नेद्राष्ट्रादवपद्येयम्' (ऐ० ब्रा० ८।२३)। **नेदवपद्येयम्=भ्रष्टो मा भूवम्।**
- 'तस्माद् विभक्ताः स्तोका अव पद्यन्त' (तै० सं० ६।३।९)। **अवपद्यन्ते ऽधःपतन्ति। स्तोका बिन्दवः।**
- 'ते (गर्भाः) प्रतिहृता नावपद्यन्ते' (छां० उ० २।९।६)। **अवपद्यन्ते पतन्ति।**
- 'यदप्स्ववापद्यत' (तै० ब्रा० २।२।९।४)। **अवापद्यत अपतत्। न्यमज्जत्।**
- 'अन्धा तमांस्यव पादयैनान्' (अथर्व० ९।२।१०)। **तमस्सु पातयेत्यर्थः।**
- 'तस्या वाचोऽवपादादबिभयुः' (तै० ब्रा० १।५।१२।१)। **अवपादोऽधस्तात्पातोऽवपातः।**
- 'त्राध्वं कर्तादवपदो यजत्राः' (ऋ० २।२९।६)। **अवपदः पतनात्। अवपद् इति क्विबन्तम्।**

## पा
- पा (पा पाने)।
- 'ऋश्यो न तृष्यन्नवपानमा गहि' (ऋ० ८।४।१०)। **अवपानं ग्रहचमसादिपात्रेष्ववनीतं सोमम्। ऋश्यपक्षे ऽवगाह्य पीयतेऽत्रेत्यवपानं पलवलादि।**

## पीड्
- पीड् (पीड अवगाहने)।
- 'वेगान्तरेषु चावपीडं दद्यात्' (सुश्रुत० चि० ५।२७)।
- 'अवपीडो हितश्चात्र वचाभागाधिकायुतः' (सुश्रुत० उत्तर० २६।१४)। **अवपीड्य दीयते इत्यवपीडो नस्यभेदः।**

## बन्ध्
- बन्ध् (बन्ध बन्धने)।
- 'शुक्रशोणितयोरवबन्धः' (सुश्रुत० शारीर० ३।१०)। **अवबन्धोऽप्रवृत्तिः।**
- 'जानामि यस्मिंश्च जनेऽवबद्धं कामेन सुग्रीवमसक्तमद्य' (रा० ४।३३।५३)। **अवबद्धं बद्धम् आसक्तम्। असक्तमनवरतम्।**

## बाध्
- बाध् (बाधृ लोडने)।
- 'अङ्गुष्ठाभ्यां चावबाधते' (भूमिम्) (का० श्रौ० ३।१।७)। **अवबाधते अवपीडयति।**

## बुध्
- बुध् (बुध अवगमने)।
- 'विधुरावबोधाः (स्कन्दपु० का० ४।३०।८४)। **विधुरो विश्लिष्टः (नष्ट इत्यर्थः) अवबोधोऽज्ञानं यैषां त इति रामानन्दष्टीकाकारः। अन्यत्र दुर्लभोऽयमर्थः।**

## बृह्
- बृह् (बृह बृहि वृद्धौ)।
- 'तदात्मन्व्यतिषजत्यवबर्हाय (शां० ब्रा० ७।९)। **अवबर्हाय=अविप्रयोगाय।**

## भृ
- भृ (भृञ् भरणे)।
- 'यदी घृतेभिराहुतो वाशीमग्निर्भरत उच्चाव च' (ऋ० ८।१९।२३)। **अवभरते अनुच्चैः करोति। वाशीं शब्दम्।**

## मा
- मा (माङ् माने)।
- 'रत्नसारफल्गु-कुप्यानामर्घ-प्रतिवर्णकमानप्रतिमानोन्मानावमानभाण्डं… निबन्धपुस्तकस्थं कारयेत्' (कौ० अ० २।७।२)। **अवमानं गाम्भीर्यम्।**

## मृश्
- मृश् (मृश आमर्शने, आमर्शनं स्पर्शः)।
- 'तद्धावमृश्य न विवेद' (छां० उ० ६।१३।१)। **पुस्तके कृतन्यासमिदं भूयोवैशद्यायेहानूद्यते। तल्लवणं सलिलेऽन्तरवहितमभितः स्पृष्ट्वा न विवेद न लेभ इत्यर्थः।**

## यज्
- यज् (यज देवपूजासङ्गतिकरणदानेषु)।
- 'यथोदितमेव वरुणमव यजते' (तै० सं० ६।३।१२)। **अवयजते यजते। अव इह विशेषको न, तद्विरलम्।**

## यस्
- यस् (यसु प्रयत्ने)।
- 'देवस्य हेडोऽवयासिसीष्ठाः' (ऋ० ४।१।४)। **अपनयेत्यर्थः। अवपूर्वो यासिर्विनाशे वर्तत इति सायणः।**

## या
- या (या प्रापणे)।
- 'कलाजातं हि सर्वं त्वमवयास्यसि मे वरात्' (स्कन्दपु० का० ४।८६।८०)। **अवयास्यसि अवैष्यसि ज्ञास्यसि।**

## यु
- यु (यु मिश्रणामिश्रणयोः)।
- 'ययोरन्याऽघानि द्वेषांस्यवयावयति' (नि० ९।४२।१)। **अवयावयति अवमिश्रयति, अपनयति, पराकरोति, अपाकरोति।**

## रुध्
- रुध् (रुधिर् आवरगे)।
- 'तेनोद्वेगेन राजा तानवरुन्ध्यात्' (कौ० अ० १।१०।१०)। **अवरुन्ध्यात् आसेधेत्, निषिद्धस्वेच्छाचारान् निषिद्धस्वच्छन्दगतीन् कुर्यात्।**
- 'तद् देवा विजित्यावरुरुत्समाना अन्वायन्' (तै० सं० १।५।१)। **अवरुरुत्समाना आत्मसात्कर्तुमिच्छन्तः।**
- 'मर्म्मगतस्त्वगादिष्ववरुद्धत्वान्नोच्यते' (सुश्रुत० सूत्र० २२।६)। **अवरुद्धः संगृहीतः।**
- 'अनवरुद्धा वा एतस्य विराड् य आहिताग्निः' (तै० सं० १।७।६)। **अनवरुद्धाऽस्वाधीना।**
- 'अनवरुद्धस्यावरुद्ध्यै' (तै० ब्रा० १।३।८)। **अस्वीकृतस्य स्वीकृतय इत्याह।**
- 'अथास्यैष स्वभक्षो न्यग्रोधस्यावरोधाः' (ऐ० ब्रा० ७।३०)। **शाखाभ्योऽवाङ्मुखत्वेन प्ररोहन्तोमूलविशेषा अवरोधाः।**
- 'विततेव दूर्वाऽवरोधै र्भूम्यां प्रतिष्ठितेव' (ऐ० ब्रा० ८।८)। **उक्तोऽर्थः।**
- 'नह्येकस्मिञ्शास्त्रे शक्यः सर्वशास्त्राणामवरोधः कर्तुम्' (सुश्रुत० १।४।५)। **अवरोध उपसङ्ग्रहः।**
- 'राजा किल मामवरोधयिष्यति' (कौ० अ० १२।२।२१)। **शुद्धान्तेऽन्तः करिष्यति, अन्तः पुरगतां करिष्यति।**

## लग्
- लग् (लगे सङ्गे)।
- 'स्कन्धावलग्नोद्धृतपद्मिनीकः' (रघु० १६।६८)। **अवलग्ना संसक्ता।**

## लिख्
- लिख् (लिख अक्षरविन्यासे)।
- 'बहुशोऽवलिखेच्चापि वर्त्मास्योपगतं यदि' (सुश्रुत० उत्तर० १२।२३)। **अवलिखेत् विलिखेत् उल्लिखेत्। वर्त्म तुण्डम्। उपगतमुच्चतां गतमुपर्यागतम्।**

## लिप्
- लिप् (लिप उपदेहे)।
- 'रूप्यभाण्डं घनं सुषिरं वा सुवर्णार्धेनावलेपयेत्' (कौ० अ० २।१३।४५) **अदलेपयेत् उपदिह्यात्।**

## लिह्
- लिह् (लिह आस्वादने)।
- 'रङ्गद्वारं गतोऽभूः कुपितकुवलयापीडनागावलीढम्' (नारा० ७५।१)। **अवलीढं पिहितं रुद्धम्।**

## ली
- ली (लीङ् श्लेषणे)।
- 'अवलीनः स निर्वाक्यो हनुमान् शिंशपाद्रुमे' (रा० ५।२४।१४)। **अवलीनश्छन्नः।**
- 'चोरहतमन्ययूथप्रविष्टमवलीनं वा नष्टम्' (कौ० अ० २।२९।१२)। **अवलीनं विभ्रष्टं प्रच्युतम्।**

## लोक्
- लोक् (लोकृ दर्शने)।
- 'सजलानि समाख्यानि सावलोकनकानि च' (गृहाणि) (मात्स्यपु० १४०।५६)। **अवलोकनकं गवाक्षः।**

## वद्
- वद् (वद व्यक्तायां वाचि)।
- 'मा श्रियोऽववादिष्म' (ऐ० ब्रा० १।२२)। **मा निन्दिष्मेत्यर्थः।**

## शद्
- शद् (शद्लृ शातने)।
- 'ये प्रत्यञ्चः शम्याया अवशीयन्ते' (तै० सं० १।८।१)। **अवशीयन्ते ऽवपतन्ति।**

## श्रि
- श्रि (श्रिञ् सेवायाम्)।
- 'अधिश्रयणावश्रयणान्तादिः पूर्वापरीभूतो व्यापारकलापः पाकादिशब्दवाच्यः' (सा० द० १ )। **अवश्रयणमधः श्रयणम्।**

## सञ्ज्
- सञ्ज् (षञ्ज सङ्गे)।
- 'अविज्ञातावसक्तेन दूषिता मम वाससा' (मृच्छ० १।५४)। **अवसक्तेन कृतेषत्स्पर्शेन। अवशब्दः सङ्गस्यासाकल्यमाह।**
- 'नागदन्तावसक्ता वीणा' (का० सू० १।४।४)। **अवसक्ताऽवलम्बिता।**
- 'अवसज्य शिलां कण्ठे समुद्रं तर्त्तुमिच्छसि' (रा० ३।४७।४१)। **अवसज्य बद्ध्वा। अवशब्दः सम्यगर्थे स्यादनर्थको वा।**
- 'स्वं चावसङ्गं पथि निर्मुमुक्षुः' (सौन्दर० ५।५)। **अवसङ्ग आसङ्गः।**

## सद्
- सद् (षद्लृ विशरणगत्यवसादनेषु)।
- 'नदीकूलमिव क्लिन्नमवसीदामि' (रा० ४।२८।५८)। **अवसीदामि सोदामि। यथा सीदन्ति मम गात्राणीत्यत्रावो द्योतकस्तथेहापि।**
- 'आज्यं चावसादयति' (तै० सं० १।६।९)। **अवसादयति अवपातयति। क्रमप्रयोजनं नाम्नां शाकपूण्युपलक्षितम्। प्रकल्पयेदन्यदपि न प्रज्ञामवसादयेत् इति निरुक्तवार्तिककारवाक्यम्।**

## सिच्
- सिच् (षिच क्षरणे)।
- 'शीतलेन जलेनैनं मूर्च्छन्तमवसेचयेत्' (सुश्रुत० सूत्र० २७ )। **अवसेचयेत् तत्र काश्चन विप्रुषोऽवपातयेत्। अवशब्दः क्षारणस्याल्पतामाह।**

## सृज्
- सृज् (सृज विसर्गे)।
- 'सृजदर्णंस्यव यद् युधा गाः' (ऋ० १।१७४।४)। **अवासृजत्=अवासृजः। पुरुषव्यत्ययः। अवाङ्मुखमपातयः। अर्णांसि जलानि।**
- 'समुद्रमनयत्पार्थं तत्र चैनमावासृजत्' (भा० वन० १८७।२४)। **अवासृजत् अधोऽक्षिपत्।**
- 'सुपेशसं मा ऽ व सृजन्त्यस्तम्' (ऋ० ५।३०।१३)। **गृहं गन्तुमनुजानन्तीत्याह।**
- 'इन्द्रमेव तत् स्वायां दिशि प्रीत्वा ऽवसृजति' (शां० ब्रा० २।२)। **उक्तोऽर्थः।**
- 'अव द्रुग्धानि पित्र्या सृजा नोऽव या वयं चकृमा तनूभिः' (ऋ० ७।८६।५)। **अवसृज विमुञ्च, अस्मत्तो विश्लेषय।**
- 'अव वृष्टिं सृजतं जीरदानू' (ऋ० ५।६२।३)। **अवसृजतम् अधः प्रेरयतम्।**
- 'वनस्पतिरवसृष्टो न पाशैः' (तै० ब्रा० २।६।८।४)। **अवसृष्टो मुक्तः।**

## सो
- सो (षो अन्तकर्मणि)।
- 'तस्य सप्त पदानि समस्यावस्येत्।' (शां० ब्रा० ३।२)। **अवस्येत् समाप्तिं कुर्यात्, विरमेत्।**
- 'अब स्यतं मुञ्चतं यन्नो अस्ति तनूषु कृतमेनो अस्मत्' (तै० सं० १।८।२२)। **अवस्यतमवसाययतं नाशयतम्।**
- 'नवाऽवसिते वा' (का० श्रौ० ४।१३।८)। **इदं पुस्तके न्यस्तचरं भूयो वैशद्यायेहानूद्यते। अवसितं गृहम्। लोके उदवसितं गृहमुच्यते। तथा चामरः पठति--गृहं गेहोदवसितम् इति। स्वामी तु सिनोते र्व्युत्पत्तिमाह।**
- 'साक्षरः पदान्तो ऽवसितः' (ऋक्तन्त्रे २।२।८)। **साक्षरं समानाक्षरं पदान्तो ऽवसितोऽनुनासिको भवतीति वृत्तिः।**

## स्तम्भ्
- स्तम्भ् (स्तम्भु रोधनार्थः सौत्रः)।
- 'अवष्टब्धावथ क्षिप्त्वा पादौ शङ्करपाणिना' (स्कन्दपु० मा० कौ० (२) २७।७६)। **अवष्टब्धौ=अवलम्बितौ।**
- 'अवष्टब्धसहायश्च' (रा० ४।१५।१३)। **परिगृहीतसहाय इत्यर्थः।**

## तॄ
- तॄ (स्तॄ आच्छादने)।
- 'सिद्धं कालमप्राप्तं करोत्यप्राप्तं प्राप्तं वेत्यवस्तारः' (कौ० अ० २।८।१०)।
- 'अवे तॄस्त्रोर्घञ्' (पा० ३।३।१२०) **इति सूत्रे ऽवस्तारो जवनिकेति वृत्तिः।**

## स्था
- स्था (ष्ठा गतिनिवृत्तौ)।
- 'एषो अपश्रितो वलो गोमतीमवतिष्ठति' (ऋ० ८।२४।३०)। **अवतिष्ठति अधितिष्ठति।**
- 'वेदकावेदकयोः कृतसमर्थावस्थयोर्देशाग्रामजातिगोत्रनामकर्माणि चाभिलिख्य…' (कौ० अ० ३।१।१७)। **अवस्थः प्रतिभूः, लग्नकः।**
- 'कृतप्रतिघातावस्थः सूचकः' (कौ० अ० २।८।२९)। **अवस्था प्रातिभाव्यम्।**
- 'अवस्थानं यदैव त्वमासिष्यसि परन्तप' (रा० ४।५४।१६)। **अवस्थाने बिलेऽन्तः स्थितिम्। अवोऽधोर्थे।**

## स्यन्द्
- स्यन्द् (स्यन्दू प्रस्रवणे)।
- 'पूर्वमविवक्षितस्यार्थस्यानन्तरं स्ववावये समारोपो नाट्ये ऽवस्यन्दितमुच्यते।' **तथा च दर्पणकारस्तल्लक्षणमाह।**

## स्रु
- स्रु (स्रु गतौ)।
- 'उदकानि च दूषयेत्, अवस्रावयेच्च' (कौ० अ० १२।५।१४)। **अवस्रावयेत् परिवाहयेत्।**
- 'यो महत्यर्थसमुदये स्थितः कदर्यः सन्निधत्तेऽवनिधत्ते ऽवस्रावयति' (कौ० अ० २।९।२५)। **अवस्रावयति विषयान्तरं (देशान्तरं) संक्रमयति।**
- 'कोशदण्डनिचयरक्षाविधानान्यवस्रावयिष्यामि' (कौ० अ० ९।४।८)। **अवस्रावयिष्यामि ध्वंसयिष्यामि।**

## हन्
- हन् (हन हिंसागत्योः)।
- 'अथो अवघ्नती हन्त्यथो पिनष्टि पिंषती' (ऋ० १।१९१।२)। **(विषौषधिः) अवघ्नती=अवहन्यमाना कण्ड्यमाना।**
- 'नासुष्वेरापिर्न सखा न जामिर्दुष्प्राव्यो ऽवहन्तेदवाचः' (ऋ० ४।२५।६)। **अवहन्ता पराहन्ता पराणोदयिता। हिंसिता, चूर्णयिता।**
- 'स्वर्भानोरध यदिन्द्र माया अवो दिवो वर्तमाना अवाहन्' (ऋ० ५।४०।६)। **अवाहन् अपनुदसीत्यर्थः।**
- 'अव रक्षो दिवः सपत्नं वध्यासम् इत्यवहन्ति' (आप० श्रौ० १।१९।१०)। **अववध्यासम् पराणुद्याम्।**

## हा
- हा (ओहाक् त्यागे)।
- 'विक्रियायाश्च सद्भावे नित्यत्वमवहीयते' (तत्त्वसं० २९५)। **अवहीयते हीयते। नार्थोऽवेन। अस्थाने चायम्।**
- 'मा वयमेतमवहाय परा गाम' (काठक सं० ७।१२)। **अवहाय पृष्ठतो विहाय।**

## हु
- हु (हु दानादनयोः, प्रीणने चेत्येके)।
- 'अव स्म यस्य वेषणे स्वेदं पथिषु जुह्वति' (ऋ० ५।७।५)। **अवजुह्वति अधोमुखं जुह्वति।**

## हृ
- हृ (हृञ् हरणे)।
- 'आयव्ययनीवीनामग्राणि श्रुत्वा नीवीमवहारयेत्' (कौ० अ० २।७।१८)। **अवहारयेत् कोशं प्रति प्रेरयेत्। नीवी परिशेषः। अग्रं सम्पिण्डितो राशिः।**
- 'अवहृत्योपरिनाभि धारयन्' (का० श्रौ० १६।३।८)। **अवहृत्य नीचैरवतार्य।**
