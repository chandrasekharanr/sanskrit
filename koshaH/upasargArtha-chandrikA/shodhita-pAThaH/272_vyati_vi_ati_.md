+++
title="२७२ व्यति (वि+अति)"

+++

## क्रम्
- क्रम् (क्रमु पादविक्षेपे)।
- 'एवं पूर्वैर्गतो मार्गः पितृपैतामहो ध्रुवः। तमापन्नः कथं शोचेद् यस्य नास्ति व्यतिक्रमः' (रा० २।१०५।२९)॥ **व्यतिक्रमः=लङ्घनं परिहारः।**
- 'गुणान्विताय दातव्यं नास्ति मूर्खे व्यतिक्रमः' (गो० स्मृ० २।६८)। **व्यतिक्रमोऽतिक्रमदोषः।**

## रिच्
- रिच् (रिचिर् विरेचने)।
- 'अत्र द्वितीयार्धव्यतिरेकेण द्वितीयपादस्यैवार्थ इति पुनरुक्तता' (सा० द० ७।११-१२ इत्यत्रोदाहरणम्)। **व्यतिरेको वैपरीत्यम्।**

## सञ्ज्
- सञ्ज् (षञ्ज सङ्गे)।
- 'नदं व ओदतीनामित्येतयैतानि व्यतिषजति' (ऐ० आ० ५।१।६। **व्यतिषजति मिश्रयति।**
- 'सोमग्रहांश्च सुराग्रहांश्च व्यतिषजति' (तै० ब्रा० १।३।३)। **व्यतिषजति सोमग्रहैः सुराग्रहान् गृह्णाति। पूर्वोऽध्वर्युर्गृह्णाति।**
- 'जघन्यः प्रतिप्रस्थाता' (आप० श्रौ० १८।२।७८)। **अत्र सायणः--अध्वर्युणा प्रथमं सोमग्रहे गृहीते, प्रतिप्रस्थाता प्रथमं सुराग्रहं गृह्णीयात्। ततो द्वितीयो द्वितीयम्। सोऽयं व्यतिषङ्गः।**
- 'यदि कामयेत प्रजा मुह्येयुरिति पशून् व्यतिषजेत्' (तै० सं० ६।६।५)। **विपर्यस्तस्थानान् कुर्यात्, क्रमसाङ्कर्येण स्थापयेत्।**
- 'प्राणापानौ व्यतिषक्तौ प्रजा अनुसंचरतः' (जै० ब्रा० १।१०२)। **व्यतिषक्तौ परस्परसम्बद्धौ।**
- 'नाऽवश्यं बध्नातिर्व्यतिषङ्ग एव वर्तते' (पा० २।१।१ सूत्रे भाष्ये)। **व्यतिषङ्गो रज्ज्वादिनिमित्तः सश्लेषः।**
