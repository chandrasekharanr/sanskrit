+++
title="२७७ व्याङ् (वि+आङ्)"

+++

## कुप्
- कुप् (कुप क्रोधे)।
- 'महाजना द्रोणाचार्य्यादयः ब्रह्मकर्मादरे सुरकार्यं न स्याद् अनादरे शिष्टाचारव्याकोप इति भावः' (भा० शां० २६०।१७ इत्यत्र नीलकण्ठः)।** व्याकोपो विरोधः।**

## कृ
- कृ (डुकृञ् करणे)।
- 'न चेत् प्रश्नान्पृच्छतो व्याकरोषि' (भा० वन० ३।१३।१९)। **व्याकरोषि व्याचक्षे व्याख्यासि वक्षि प्रतिब्रवीषि।**
- 'दम्पत्यो र्व्याकृतैवं हतविधिरुभयोर्लोकयोः शोकयोगम्' (विश्व० च० काशिवर्णन ७।९२)। **व्यर्थौ व्याङावुपसर्गौ। व्याकृतेति कर्तरि लुङ्यात्मनेपदे रूपम्।**
- 'व्याकरणं च गर्भस्य' (सुश्रुत० १।३।३)। **व्याकरणं विवरणम्।**
- 'वाग्वै पराच्यव्याकृता ऽवदत्' (तै० सं० ६।४।७)। **अव्याकृता अविभक्ता। अवदत् अभिव्यक्तिमगमत्, ध्वनिमात्रमेवोदचरत् इति भट्टभास्करः।**

## चक्ष्
- चक्ष् (चक्षिङ् व्यक्तायां वाचि)।
- 'दक्षिणतो ब्रह्माणमुपवेश्य चतुर्होतॄन् व्याचक्षीत' (ऐ० ब्रा० ५।२३)। **इहोच्चैरुच्चारणं व्याख्यानम्। चतुर्होतृनामकान् मन्त्रानुच्चारयेदित्यर्थः।**

## दिश्
- दिश् (दिश अतिसर्जने)।
- 'प्रजापति र्देवेभ्यो यज्ञान् व्यादिशत्। स आत्मन्यश्वमेधमधत्त' (तै० ब्रा० ३।८।१४।१)। **वाक्यशेषपरिपूर्त्तये पुनरुपादानम्। अर्थस्तु प्राङ्निर्दिष्टः।**

## धा
- धा (डुधाञ् धारणपोषणयोः)।
- 'न छन्दो व्याधीयते' (पञ्च० ब्रा० १६।११।१३)। **व्याधीयते भिद्यते।**

## पद्
- पद् (पद गतौ)।
- 'व्यापादयन्ति ते विघ्नान्' (कथा० १२०।२०)। **व्यापादयन्ति विशेषेणापादयन्ति प्रापयन्ति, उत्पादयन्ति।**
- 'व्यापन्नानि हवींषि केशनखकीटपतङ्गैरन्यैर्वा बीभत्सैः' (आश्व० श्रौ० ३।१०।२०)। **व्यापन्नानि दूषितानि विकृतानि।**
- 'रञ्जितास्तेजसा त्वापः शरीरस्थेन देहिनाम्। अव्यापन्नाः प्रसन्नेन रक्तमित्यभिधीयते' (सुश्रुत० सू० १४।६)॥ **अव्यापन्ना अविकृताः।**
- 'तत्राव्यापन्नेष्वृतुष्वव्यापन्ना ओषधयो भवन्ति' (सुश्रुत० १।६।१७)। **व्यापादो वैपरीत्यं शीतोष्णादीनाम्।**
- 'विषमं वा ज्वरं कुर्याद् बलव्यापादमेव वा' (सुश्रुत० उत्तर० ३९।५६)। **बलव्यापादो बलापचयः।**

## भाष्
- भाष् (भाष व्यक्तायां वाचि)।
- 'तत्त्वेन मुखवर्णेन दृष्ट्या व्याभाषितेन च' (रा० ६।१२५।१५)। **आभिमुख्येन विविधं भाषणं व्याभाषितम्।**
- 'व्याभाषितैर्वा रूपैर्वा विज्ञेया दुष्टताऽनयोः' (रा० ४।२।२७)। **उक्तोऽर्थः।**

## यम्
- यम् (यम उपरमे)।
- 'ते (देवाश्चासुराश्च) आदित्ये व्यायच्छन्त' (तै० ब्रा० १।२।६।६)। **व्यायच्छन्ताऽकलहायन्त। आदित्योऽयमस्माकमेव स्यादिति।**
- 'अथ या सहस्रतम्यासीत्तस्यामिन्द्रश्च विष्णुश्च व्यायच्छेताम्' (तै० सं० ७।१।५)। **व्यायच्छेतां विप्रतिपन्नावभवतामिति भट्टभास्करः।**
- 'सोऽयं व्यायामकालो नोत्सवकालः' (मुद्रा० ३)। **व्यायामो युद्धम्।**

## लभ्
- लभ् (डुलभष् प्राप्तौ)।
- 'यत्रैतत् पशवो मनुष्या वयांसीति वाचं व्यालभन्ते' (शां० ब्रा० ११।८)। **व्यालभन्ते आददते।**

## वर्ण्
- वर्ण् (वर्ण वर्णक्रियाविस्तारगुणवचनेषु)।
- 'परवञ्चनात्मकान्यपि छलजातिनिग्रहस्थानानि तत्त्वरूपतयोपदिशतोऽक्षपादर्षेर्वैराग्यव्यावर्णनं तमसः प्रकाशात्मकत्वप्रख्यापनमिव' (स्याद्वाद० १०, हैमः)। **विस्पष्टोऽर्थः।**

## वृ
- वृ (वृञ् वरणे)।
- 'गावो न व्रजं व्युषा आवर्तमः' (ऋ० १।९२।४)। **व्यावः=विवृतमपश्लिष्टमकरोत्।**
- 'ततो व्यावृत्य वदनं महाचलगुहानिभम्' (मात्स्य पु० १५२।१९)। **व्यावृत्य, विवृत्य, व्यादाय।**

## वृत्
- वृत् (वृतु वर्तने)।
- 'ततो वा इदं व्यावर्तत' (पञ्च० ब्रा० २४।११।२)। **व्यावर्तत व्यरमत्।**
- 'वैयावृत्त्यं करिष्यामि दिव्यौषधिविधानतः' (बृ० क० को० १०२।१२)। **वैयावृत्त्यं चिकित्साम्, रोगापनयनम्।**
- 'ते (अग्नयः) यदव्यावृत्ता आधीयेरन्' (तै० ब्रा० १।१।८।१)। **अव्यावृत्ताः समुदिताः।**
- 'सर्वं ह वै तत्र व्यावृत्तं भवति' (तै० ब्रा० ३।९।१९।२)। **व्यावृत्तमितरविलक्षणम्।**
- 'न वा इदं दिवा न नक्तमासीदव्यावृत्तं ते देवा मित्रावरुणावब्रुवन् इदं नो विवासयतम्' (तै० सं० ६।४।८)। **अव्यावृत्तमविभक्तम्। विवासयतं विभज्य स्थापयतम्।**

## श्रु
- श्रु (श्रु श्रवणे)।
- 'मा वि वेनो वि शृणुष्वा जनेषु' (तै० ब्रा० २।४।७।८)। **विशेषेण शृण्वित्यर्थः।**

## हृ
- हृ (हृञ् हरणे)।
- 'अमानुषाणि सत्त्वानि व्याहृतानि मुहुर्मुहुः' (रा० ७।४१।१८)। **व्याहृतानि व्याहृतवन्ति। अर्शआदित्वादच्। व्याहारो व्यक्तवाक्, तद्युक्तानि।**

## ह्वे
- ह्वे (ह्वेञ् स्पर्धायां शब्दे च)।
- 'ताभ्यो न व्याह्वयीत' (ऐ० ब्रा० ६।२१)। **नानाऽऽह्वानं न कुर्यादित्यर्थः।**
