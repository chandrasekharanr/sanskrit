+++
title="२७६ व्यव (वि+अव)"

+++

## इ
- इ (इण् गतौ)।
- 'न प्रवर्ग्यमादित्यं च व्यवेयात्' (सत्या० श्रौ० २४।१।१३)। **प्रवर्ग्यमादित्यं च पात्रमन्तरेण न गच्छेदित्याह। तयोरन्तर्भूतो मा भूदिति यावत्।**
- 'सच्छन्दसो याज्यापुरोनुवाक्ये निगदो व्यवैति' (शां० ब्रा० ३।६)। **व्यवैति भिद्यते।**
- 'रूक्षमाशुकरं चैव व्यवायि च विकाशि च' (मद्यम्)। (सुश्रुत० उत्तर० ४७।२)। **व्यवायि सर्वं देहं व्याप्य पश्चात् पाकं याति।**
- 'तेनासां (प्रजानाम्) मध्यं व्यवैत्' (पञ्च० ब्रा० १७।१०।२)। **व्यवैत् विशेषेगागच्छत्।**

## ईक्ष्
- ईक्ष् (ईक्ष दर्शने)।
- 'व्यवेक्षमाणौ सह सीतया गतौ' (रा० २।८६।२५)। **सर्वतो दत्तावधानौ।**

## ईर्
- ईर् (ईर गतौ)।
- 'तदन्तरिक्षं व्यवैर्यत' (तै० सं० ७।१।५)। **व्यवैर्यत विशीर्णमधोऽ पतत्।**

## कल्
- कल् (कल गतौ संख्याने च)।
- 'यदि व्यक्ते युक्तिव्यवकलनमार्गेऽसि कुशला' (लीला० १३)। **व्यवकलनं शोधनं न्यूनीकरणम्।**

## ग्रह्
- ग्रह् (ग्रह उपादाने)।
- 'अथ यद् व्यवग्राहं देवता आवाहयति' (शां० ब्रा० ३०।३)। **व्यवग्राहम् एकैकशः, पृथक्त्वशः। णमुलन्तमेतत्।**

## छिद्
- छिद् (छिदिर् द्वैधीकरणे)।
- 'काव्यशरीरम्--इष्टार्थ-व्यवच्छिन्ना पदावली' (काव्यादर्शे १।१०)। **व्यवच्छिन्ना युक्ता।**

## सद्
- सद् (षद्लृ विशरणगत्यवसादनेषु)।
- 'कपेः परमभीतस्य चित्तं व्यवससाद ह' (रा० ४।२।३)। **व्यवससाद ससाद। न्यग्गतं न्यक्तम्, नीचैर्गतम्। य एव सदेरर्थः स एव व्यवसदेः।**

## सृप्
- सृप् (सृप्लृ गतौ)।
- 'स एतामनुष्टुभं व्यौहत तां मध्ये व्यवासर्पत्' (पञ्च० ब्रा० १५।११।९)। **व्यवासर्पत् प्राविशत्।**

## सो
- सो (षो अन्तकर्मणि)।
- 'तात कर्मणा कृतनिःशेषविप्रियाः सम्प्रति वाचा व्यवस्यन्ति' (वेणी० ५)। **व्यवस्यन्ति चरितुं चिन्तयन्ति, तत्रार्थे कृतनिश्चयाः सन्ति।**
- 'सिद्धं तु व्यवसितान्त्यत्वात्' (पा० १।३।३ सूत्रे वा०)। **व्यवसिताः परिच्छिन्ना धातुत्वप्रत्ययत्वादिना धर्मेण।**
- 'चिराद् व्रणो रोहति यस्य चापि तं स्नायुविद्धं पुरुषं व्यवस्येत्' (सुश्रुत० सू० २५।२०)। **व्यवस्येत् जानीयात्, निश्चिनुयात्।**
- 'विशालं भवति व्यवसाययत्येवैनम्' (तै० सं० )। **उद्योगिन करोतीत्यर्थः।**
- 'व्यवसितपाठः कर्तव्यः' (पा० १।३।९ इत्यत्र भाष्यम्)। **व्यवसितानां विच्छिन्नानां पाठः।**
- 'अन्यतोपि बहुशो व्यवसितचारित्रा' (का० सू० १।५।६)। **खण्डितशीलेत्यर्थः।**

## हृ
- हृ (हृञ् हरणे)।
- 'महापणेभ्यो व्यवहारिणश्च' (सौन्दर० ५।१)। **व्यवहारिणो वणिजः।**
