+++
title = "१२४ अधि"

+++

## अञ्ज्
- अञ्ज् (अञ्जु व्यक्तिम्रक्षणकान्तिगतिषु)।
- 'प्रतिचीन आङ्गिरसोऽध्यक्तो नः पुरोहितः' (अथर्व० १०।१।६)। **अध्यक्तः सज्जः सन्नद्धः। अध्यक्ष इति पाठान्तरम्।**

## अश्
- अश् (अश भोजने)।
- 'विरुद्वाध्यशनाजीर्णैस्तथैषात्यशनादपि' (का० सं० खिल० अन्तर्वत्नी० श्लो० ६७)। **प्राग्भुक्तमन्नं यावन्न जीर्यति तावदशनमध्यशनम्। साजीर्णे भुज्यते यत्तु तदध्यशनमुच्यते (सुश्रुते)।**

## अस्
- अस् (असु क्षेपे)।
- 'तयोश्छदिरध्यस्यति' (का० श्रौ० ८।३।२३)। **उपरिष्टान्न्यस्यति। छदिः क्लीबम्। पाणिनीये लिङ्गानुशासने तु छदिः स्त्रियाम् इति सूत्रम्। अन्यत्रापि वैदिके साहित्ये च्छदिः क्लीबं दृष्टम्।**
- 'सर्वो हि पुरोऽवस्थिते विषये विषयान्तरमध्यस्यति। बाह्यधर्मानात्मन्यध्यस्यति' (शङ्करः)। **अध्यस्यति मिथ्याऽऽरोपयति।**
- 'शुक्तौ रजतमध्यस्तम्। ब्रह्मणि जगदध्यस्तम्।' **उक्तोऽर्थः।**
- 'अतस्मिंस्तद्बुद्धिरध्यासो मिथ्याज्ञानम्। स्मृतिरूपः परत्र पूर्वदृष्टावभासोऽध्यास इति च शङ्करः' (ब्र० सू० शां० भा० १।१)।
- 'प्रतिषिद्धांस्तथाऽऽचारान् अध्यस्यापि पुनः पुनः' (बौ० ध० ४।२।२।९)। **अध्यवसाय, निश्चित्य।**

## आस्
- आस् (आस उपवेशने)।
- 'सप्तमे मन्त्रमध्यासीत' (कौ० अ० १।१९।१६)। **मन्त्रार्थं (विविक्ते) आसीतेत्यर्थः।**
- 'अये सिंहासनमध्यास्ते वृषलः' (मुद्रा० ३)। **सिंहासनमधितिष्ठतीत्यर्थः।**
- 'अध्यास्स्व चिररात्राय पितृपैतामहं पदम्' (भा० वन०)। **अध्यास्स्व=अधितिष्ठ।**
- 'एवमाकुलतां यातः श्रुत्वाध्यास्यामहे वयम्' (भा० शल्य० ४३।१०)। **अध्यास्यामहे निश्चेष्यामहे।**
- 'यस्मादसाविमान् विप्रानध्यास्ते प्रतिलोमजः' (भा० पु० १०।७८।२४)। **विप्रापेक्षयोच्चैस्तरमासनमध्यास्ते इतीममर्थं विवक्षति पुराणकारः।**
- 'वेदा ये अध्यासते' (ऋ० १।२५।९)। **अध्यासते प्रशासति तान् वरुणो वेदेत्याह। वेदा इत्यत्र सांहितिको दीर्घः।**
- 'यदध्यासितमर्हंद्भिस्तद्धि तीर्थं प्रचक्षते' (कु० ६।५६)। **अध्यासितमध्युषितं सेवितम्।**
- 'धेन्वा तदध्यासितकातराक्ष्या' (रघु० २।५२)। **तदध्यासिता तेन सिंहेनाध्यासिताऽऽक्रान्ताऽऽरूढा।**
- 'श्रूयते हि पुराणेपि जटिला नाम गौतमी। ऋषीनध्यासितवती सप्त धर्मभृतां वरा' (भा० आदि १९६।१४)॥ **अध्यासितवती विवाहसम्बन्धेन तैः सहोषितवतीत्यर्थः।**
- 'पर्णशालामध्यास्य' (रघु० १।९५)। **अध्यास्य अध्युष्येत्यर्थः।**
- 'पादुके अध्यास्य' (कथा० ३।५२)। **तयोश्चरणन्यासं कृत्वा।**
- 'भगवत्या प्राश्निकपदमध्यासितव्यम्' (माल० १)। **प्राश्निकासन आसितव्यम्, प्राश्निकाधिकारो ग्रहीतव्य इत्यर्थः।**
- 'द्वितीयमाश्रममध्यासितुं समयः' (विक्रम० ५) **अध्यासितुं प्रवेष्टुम्।**

## इ
- इ (इक् स्मरणे)।
- 'यदि सुतस्य मरुतोऽधीथ' (ऋ० ७।५६।१५)। **सुतस्याभिषुतस्य सोमस्य स्मरथेत्याह।**
- 'कियत् स्विदिन्द्रो अध्येति मातुः कियत् पितुः' (ऋ० ४।१७।१२)। **अध्येति स्मरति।**
- 'अथ यद्यध्वर्योरन्तेवासी वा ब्रह्मचारी वैतद् यजुरधीयात्' (श० ब्रा० ५।१।५।१७)। **अधीयात् विद्यात्, कण्ठगतं विजानीयात्।**
- 'स त्वमग्निं स्वर्ग्यमध्येषि मृत्यो प्रब्रूहि तं श्रद्दधानाय मह्यम्' (कठ० उ० १।१३)। **अध्येषि वेत्सि।**
- 'येषामध्येति प्रवसन्' (अथर्व० ७।६२।३)। **अध्येति स्मरति। येषां गृहाणाम्।**
- 'अधीतीरध्यगादयम्' (अथर्व० २।९।३)। **प्रागधीतान्वेदान् स्मर्तव्यान्पदार्थान्वाऽस्मार्षीत्।**
- 'अधीयन्त्युपकाराणाम्' (भट्टि० )। **उक्तोऽर्थः**

## इ
- इ (इण् गतौ)।
- 'सोऽवस्त्रतामात्मनश्च तस्याश्चाप्येकवस्त्रताम्। चिन्तयित्वाध्यगाद्राजा वस्त्रार्धस्यावकर्तनम्' (भा० वन० ६२।१६)॥ **अध्यगाद् अवाधारयत्, अवास्यत्, निरचिनोत्।**
- 'विश्वामित्रोऽध्यगाद्यत्र ब्राह्मणत्वम्' (भा० ३।८३०९)। **अध्यगात् प्रापत्।**
- 'शिशुरेवाध्यगात् सर्वं परं ब्रह्म सनातनम्' (भा० अनु० १२१)। **अध्यगात् अवेदीत्। अज्ञासीत्, अध्यगीष्ट।**
- 'अध्यगा नैष्ठिकीं बुद्धिम् (भा० शां० २६२।३)। **प्राप्तवानसीत्यर्थः।**

## इ
- इ (इङ् अध्ययने)।
- 'श्लोकं सोऽधीत्य पुत्रेभ्यः कृतकृत्य इवाभवत्' (हरि० १।२४।१५)।
- 'आ चन त्वा चिकित्सामोऽधि चन त्वा नेमसि' (ऋ० ८।९१।३)। **न अधीमसि=नाधीमहे। नावदध्महे, न विजानीमः, न विद्मः।**

## इष्
- इष् (इष इच्छायाम्)।
- 'अतस्त्वं समर्थो धर्मान्वक्तुमतोऽधिकृतः सन् अधीष्यसे ब्रूहीति' (मनु० १।२ इत्यत्र मेधातिथिः)। **अधीष्यसे प्रार्थ्यसे, सत्कारपूर्वं व्यापार्यसे इत्यर्थः।**
- 'अघीच्छामो भवन्तं भवान्माणवकमुपनयेत' (पा० ३।३।१६१ सूत्रे वृत्तिः)। **अधीच्छामः प्रार्थयामहे।**
- 'धीरधिषणावधूताध्येषणाः' (हर्ष० १)। **अध्येषणा याच्ञा।**
- 'मासमधीष्टो मासिकोऽध्यापकः' (पा० ५।१।८० सूत्रे वृत्तिः)। **मासं यावत्सत्कारपूर्वकं व्यापारित इत्यर्थः॥**
- 'अधीष्टं सत्कारपूर्वको व्यापारः' (काशिका)। **अधीष्ट इति पुंसि पाठो वृत्तौ च कौमुद्यां च। पुंस्त्वं चानुपपन्नम् इति पश्यामः। उपनयतां भवान् इमं माणवकमधीष्ट इत्यादिषूपपन्नं नाम पुंस्त्वम्।**

## ईक्ष्
- ईक्ष् (ईक्ष दर्शने)।
- 'कुहकचकितो लोकः सत्येप्यायमधीक्षते' (हितोप० ४।१०१)। **उत्प्रेक्षत इत्यर्थः। एकाक्षरमधिकं वृत्ते।**

## ऊह्
- ऊह् (ऊह वितर्के)।
- 'अथोत्तरां जुहूमध्यूहति। यजमानमेवैतद् द्विषति भ्रातृव्येऽध्यूहति' (श० ब्रा० १।५।३।२०)। **अध्यूहति उपरि धत्ते।**
- 'अथाङ्गारमध्यूहति' (श० ब्रा० १।२।१।९)। **अङ्गारस्योपरि निदधाति।**
- 'अत्र पत्नीशिरसि कुम्बकुरीरमध्यूहते' (आप० श्रौ० १०।३।९।२१)। **उपरि क्षिपतीत्यर्थः।**
- 'सं ब्रह्मणा पृच्यस्वेति वेदेन पुरोडाशे साङ्गारं भस्माध्यूहति' (आप० शौ० १।८।२५।१२)। **अधिवासयतीत्यर्थ इति धूर्तस्वामी।**
- 'मेधां को अस्मिन्नध्यौहत्' (अथर्व० १०।१।१७)। **अध्यौहत् आवपत्, अध्यारोपयत्।**
- 'क्षत्रभेवैतद् विश्यध्यूहति' (श० ब्रा० ३।९।३।३)। **तथोपरि निधत्ते यथा विश आधारतामापद्यन्ते। तासामुपर्युच्छ्रयति।**
- 'यथा धुरमध्यूहेत्। अध्युह्य हि धुर्यं युञ्जन्ति' (श० ब्रा० १।४।४।१३)। **अध्यूहेत् संवस्त्रयेत्।**

## कृ
- कृ (डुकृञ् करणे)।
- 'तेषां प्रायश्चित्तानि वक्ष्यन्नादित आत्मज्ञानं तदुपयोगिनश्च योगानधिकुरुते' (आप० ध० १।२२।१)। **अधिकुरुते प्रस्तौति।**
- 'नैवाध्यकारिष्महि वेदवृत्ते' (भट्टि० २।३४)। **वेदवृत्ते नोऽधिकारो न, अनर्हा वयं वेदवृत्तमित्याह। अस्माकं तत्रार्हन्त्यं नास्ति। अर्थी समर्थः शास्त्रेणापर्युदस्तो धिक्रियते। अधिकारवान्भवति। एतानि ब्राह्मणोऽधिकुरुते। स च वृत्तिं दर्शयतीतरेषामिति शङ्ख इति याज्ञ० १।३ मिताक्षरायाम्। एषु ब्राह्मणस्याधिकारोस्तीत्याह।**
- 'अधेः प्रसहने' (पा० १।३।३३)। **तमधिचक्रे। तमभिबभूव, तेन न पराजित इति वेति वृत्तिः।**
- 'अधिचक्रे न यं हरिः' (भट्टि० ८।२०)। **न प्रसेहे। महानसे तथाऽधिकुर्याः। महानसमधीक्षस्व।**
- 'अपि चैताः स्त्रियो बालाः स्वाध्यायमधिकुर्वते' (भा० वन० ३३।८२)। **श्वदृतौ क्षीरम् (८१) इत्यादिश्लोकं स्त्रियो नित्यं वेदवचनवत् पठन्तीति नीलकण्ठः।**
- 'भवादृशाश्चेदधिकुर्वते रतिं निराश्रया हन्त हता मनस्विता' (कि० १।४३)। **अधिकुर्वते स्वीकुर्वते।**
- 'अभिज्ञानशाकुन्तलं नाम नाटकं प्रयोगेणाधिक्रियताम्' (श० १)। **प्रयोग विषयतां नीयतामित्यर्थः।**
- 'अव्यक्तोऽहः सङ्घातो दशरात्रमधिकुर्वीत' (शां० श्रौ० १६।२०।३)।
- 'पत्रभङ्गशोषणाधिकृतश्रवणपल्लवानिलम्' (दशकु० पृ० २१०)। **अधिकृतो व्यापृतः।**
- 'दृप्तविनयाधिकृतः' (रघु० ९।६२)। **अधिकृतो नियुक्तः।**
- 'पाण्डवेन ह्यहं तात अश्वेष्वधिकृतः पुरा' (भा० वि० ३।६)। **अधिष्ठातृत्वेन नियुक्तः।**
- 'संभावना ह्यधिकृतस्य तनोति तेजः' (कि० ६।४६)। **अधिकृतस्य नियुक्तस्य कार्यनिरूढौ। तत्त्वजिज्ञासायां सम्यक् श्रद्धयाऽधिकृताधिकाराः। अधिकृतः स्वीकृतः।**
- 'प्रज्ञा तु मन्त्रेऽधिकृता न शौर्यम्' (भट्टौ १२।२२)। **अधिकृता समर्था, प्रियङ्करत्वार्हा।**
- 'गुणाः प्रियत्वेऽधिकृता न संस्तवः' (कि० ४।२५)। **उक्तोऽर्थः।**
- 'अहं तेऽधिकृता पत्नी' (भा० पु० १०।५५।१२)। **अधिकृता स्वीकृता विधिवदूढा।**
- 'अधिकृत्य कृते ग्रन्थे' (पा० ४।३।८७)। **अधिकृत्य विषयीकृत्य।**
- 'ताभ्यामुभाभ्यां संभूय प्रमदामधिकृत्य ताम्' (रा० ३।१९।१८)। **अधिकृत्य निमित्तीकृत्य। अथशब्दस्याधिकारोऽर्थः।**
- 'अधिकारश्चाधिक्येन प्राधान्येनारम्भणम्' (सां० सूत्रे० १।३। विज्ञानभिक्षुः)। **अथेत्ययं शब्दोऽधिकारार्थः प्रयुज्यते (भाष्यम्)। अधिकारः प्रस्तावः।**
- 'यः पौरवेण राज्ञा धर्माधिकारे नियुक्तः' (शा० १)। **धर्माधिकारे धर्मावेक्षणे।**
- 'निर्णयाधिकारे ब्रवीमि' (माल० १)। **निर्णायकपदे स्थितेत्यर्थः।**
- 'स्वाधिकारभूमौ वर्तिष्यते' (शा० ७)। **अधिकारः प्रशासनम्।**
- 'स्वाधिकारात्प्रमत्तः' (मेघ० १)। **अधिकारो नियोगः।**
- 'वत्सेऽधिकारः स्थितः' (महावीर० ४।३८)। **अधिकारः स्वाम्यम्।**
- 'अधिकारः फले स्वाम्यमधिकारी च तत्प्रभुः' (सा० द०)।
- 'महत्खलु पुरुषाधिकारं ज्योतिः' (माल० १)। **पुरुषाधिकरणमित्याह।**
- 'अविरतोऽयं लोकतन्त्राधिकारः' (शा० ५)। **अधिकारो नियोगः कृत्यम्।**
- 'महत्यधिकारे मम पुत्रको नियुक्तः' (माल० १)। **महत्यधिकारे गुरुणि कार्ये।**
- 'निषेकादिः श्मशानान्तो मन्त्रैर्यस्योदितो विधिः। तस्य शास्त्रेऽधिकारोऽस्मिञ्ज्ञेयो नान्यस्य कस्यचित्' (मनु० २।१६)॥ **अधिकारस्तदर्हता।**
- 'राघवस्तत्र तदा प्रलापाञ्शुश्राव लोकस्य समागतस्य। आत्माधिकारा विविधाश्च वाचः…' (रा० २।१७।४३)॥ **आत्माधिकारा आत्मानमधिकृत्य प्रवृत्ताः।**
- 'कथा विचित्राः पृतनाधिकाराः' (भा०)। **उक्तोऽर्थः। व्याकरणशास्त्रेऽधिकारो नाम विधिविशेषो यस्य विधेयार्थो वक्ष्यमाणानि विध्यन्तराणि व्याप्नोति। स च त्रेधा स्मर्यते--सिंहावलोकितं चैव मण्डूकप्लुतमेव च। गङ्गाप्रवाहवच्चापि अधिकारस्त्रिधा मतः॥ रामाधिकरणाः कथाः (रा०)। रामविषयिण्यः।**
- 'स्वान् दोषान्कथयन्ति नाधिकरणे' (मृच्छ० ९।३)। **अधिकरणमक्षदर्शकस्याऽऽस्थानम्। शास्त्रविभागविशेषश्चाप्यधिकरणं भवति। तच्च षडवयवात्मकम्। विषयो विशयश्चैव पूर्वपक्षस्तथोत्तरम्। निर्णयश्चेति सिद्धान्तः शास्त्रेधिकरणं स्मृतम्॥**
- 'आधारोऽधिकरणम्' (पा १।४।४५)।
- 'विप्रतिषिद्धं चानधिकरणवाचि' (पा० २।४।१३)। **अधिकरणं द्रव्यम्।**
- 'तत्पुरुषः समानाधिकरणः कर्मधारयः' (१।२।४२)। **अधिकरणं कारकम्, अभिधेयं च।**
- 'प्रत्यक्षाश्च परोक्षाश्च सर्वाधिकरणेष्वथ। वृत्तेर्भरतशार्दूल नित्यं चैवान्ववेक्षणम्' (भा० शां० ५९।६८)॥ **अधिकरणेषु जनोपवेशनस्थानेषु चत्वरादिषु।**

## क्रम्
- क्रम् (क्रमु पादविक्षेपे)।
- 'सहस्राक्षनियोगात्स पार्थः शक्रासनं गतः। अध्यक्रामदमेयात्मा द्वितीय इव वासवः' (भा० वन० ४३।२२)। **अध्यक्रामत् आरोहत्।**

## क्षि
- क्षि (क्षि निवासगत्योः)।
- 'यस्य विक्रमणेष्वधिक्षियन्ति भुवनानि' (ऋ० १।१५४।२)। **अधिक्षियन्ति अन्तर् वसन्ति।**
- 'अन्धसी अधिक्षियन्ति पूरवः' (ऋ० ७।९६।२)। **अधिक्षियन्ति अधिगच्छन्ति।**

## क्षिप्
- क्षिप् (क्षिप प्रेरणेः)।
- 'किं मां संभृतदोषैरधिक्षिपथ (शा० ५)। **निन्दथेत्यर्थः।**
- 'न भे पादरजसा तुल्य इत्यधिक्षिप्तः' (माल० १) **अधिक्षिप्तोऽवमानितः।**
- 'श्रीनिकेतम्… अधिक्षिपत्' (वदनारविन्दम्) (भा० पु० ३।२८।३०)। **अधिक्षिपत् उपहसत्, न्यक्कुर्वत्, अधरयत्।**
- 'दोषमधिक्षिपेत्' (सुश्रुत० २।३३७।८)। **अधिक्षिपेत्, अपनयेत् पराकुर्यात्।**
- 'तस्मादेतैरधिक्षिप्तः सहेतासंज्वरः सदा' (मनु० ४।१८५)। **अधिक्षिप्त आक्रुष्ट उपक्रुष्टोऽवज्ञातोऽवमानितः। अधिक्षिप्तः प्रणिहित इति मेदिनी।**
- 'अधिक्षिप्तः कृष्णशकुनिना' (कौ० सू० ४४)। **अधिक्षिप्तोऽधः क्षिप्तः।**
- 'भवत्यधिक्षेप इवानुशासनम्' (कि० १।२८)। **अधिक्षेपोऽवज्ञा तिरस्कारः।**

## गण्
- गण् (गण संख्याने)।
- 'को वीर्याण्याधिगणयेत् सहस्रजिह्नः' (भा० पु० ५।२५।१२)। **अधिगणयेद् अधिकं गणयेत्।**

## गम्
- गम् (गम्लृ गतौ)।
- 'अधि वा अगन्न त्वभिपत्तुं शक्नुमः' (श० ब्रा० ९।५।१।६)। **अध्यगन्=अध्यगमन् प्राप्नुवन्।**
- 'गुणालयोप्यसन्मन्त्री नृपतिर्नाधिगम्यते' (पञ्चत० १।४२८)। **नाधिगम्यते नाधिगम्यो भवति, अभिगम्यो न भवति, उपसर्पणीयो न भवतीत्यर्थः।**
- 'कच्चिन्मित्राणि भजते मित्रैर्वाप्यधिगम्यते' (रा० ५।३३।४३)। **मित्रैः सन्निधिस्ते प्राप्यत इत्याह।**
- 'यथा खनन् खनित्रेण नरो वार्यधिगच्छति। तथा गुरुगतां विद्यां शुश्रुषुरधिगच्छति' (मनु० २।२१८)॥ **अधिगच्छति विन्दति, लभते।**
- 'यत्स्वप्ने अन्नमश्नामि न प्रातरधिगम्यते' (अथर्व० २।९।३)। **अधिगम्यते प्राप्यते।**
- 'अपि धन्वन्नपोधिगच्छेत्' (श० ब्रा० १४।१।१।८)। **उक्तोऽर्थः।**
- 'अथ परा, यया तदक्षरमधिगम्यते' (मुं० उ०)। **अधिगम्यतेऽवगम्यते।**
- 'विचिन्त्य नाधिगच्छामि गमनाय इतरस्य वा' (भा० वन० २३८।७)। **नाधिगच्छामि न व्यवस्यामि नावधारयामि, न निश्चिनोमि।**
- 'वेदार्थानधिगच्छेच्च शास्त्राणि विविधानि च' (याज्ञ० १।९९)। **अधिगच्छेत्, विद्यात्, विजानीयात्।**
- 'धर्मेणाधिगतो यैस्तु वेदः सपरिबृंहणः' (भ० शां० )। **अधिगतोऽधीतः।**
- 'किमित्येवं पृच्छस्यनधिगतरामायण इव' (उत्तर० ६।३०)। **उक्तोऽर्थः।**
- 'अधिगतमखिलसखीभिरिदं तव वपुः' (गी० गो० ११७)। **अधिगतं परिगतं परिक्षिप्तं परिवेष्टितम्।**
- 'तेभ्योऽधिगन्तुं निगमान्तविद्यां वाल्मीकिपार्श्वादिह पर्यटामि' (उत्तर० २।३)। **अधिगन्तुं प्रतिपत्तुम् अवगन्तुं शिक्षितुं ग्रहीतुम्।**
- 'कार्यं सप्रतिबन्धं प्रभुरधिगन्तुं सहायवानेव' (माल० १।९)। **अधिगन्तुं प्राप्तुम्, निर्वर्तयितुम्।**
- 'श्रेयांसि सर्वाण्यधिजग्मुषस्ते' (रघु० ५।३४)। **प्राप्तवत इत्यर्थः।**
- 'न च कश्चिदप्यनधिगमनीयो नामास्त्यापदाम्' (पञ्चत०)। **अनधिगमनीयोऽनुपगन्तव्यः, अनासाद्यः।**
- 'येनाक्षरसमाम्नायमधिगम्य महेश्वरात्' (पा० शिक्षा)।
