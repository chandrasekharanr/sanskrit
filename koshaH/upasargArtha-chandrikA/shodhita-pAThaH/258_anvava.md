+++
title="२५८ अन्वव (अनु+अव)"

+++

## इ
- इ (इण् गतौ)।
- 'सोऽब्रवीदिन्द्रः कश्चाहं चेमान् इतोऽसुरान् रात्रीमन्ववेष्याव इति' (ऐ० ब्रा० ४।५)। **अवेष्यावोऽपसारयिष्याव इति सायणः।**
- 'चत्वार्येषामन्ववेतानि सद्भिः चत्वारि चैषामनुयान्ति सन्तः' (भा० उ० ३५।५४)। **अन्ववेतानि नित्यं सम्बद्धानि।**

## चर्
- चर् (चर गतिभक्षणयोः)।
- 'रक्षसामनन्ववचाराय न पुरस्तात् परिदधाति' (तै० सं० ६।२।१।६)। **अनन्ववचाराय अननुप्रवेशाय। परिदधाति परितो विदधाति।**
- 'परिश्रिते याजयेद्रक्षसामनन्ववचाराय' (तै० सं० २।२।२।३)। **उक्तोऽर्थः।**
- 'मनसैव तद्यज्ञं तनुते रक्षसामनन्ववचाराय' (तै० सं० १।६।८।४)। **उदितपूर्व एवार्थः।**

## सो
- सो (षो अन्तकर्मणि)।
- 'नात्यन्तमन्ववस्येद् वृत्तिं प्राप्य विरमेत्' (सत्या० श्रौ० २६।५।७७)। **इदं पठितपूर्वं पुस्तके। अर्थान्तरन्यासायेहानूद्यते। न अन्ववस्येत् न निरन्तरमुद्युञ्जीत, नात्यन्तमात्मानं व्यापारयेदित्यर्थः।**
- 'पश्चादन्ववसायिनीमेवास्मै विशं करोति' (तै० स० २।१।३।१३)। **अन्ववसायिनी, अनुगामिनी, एकमनाः।**
