+++
title = "१०० वि"

+++

## अञ्च्
- अञ्च् (अञ्चु गतिपूजनयोः)।
- 'मायाभिरश्विना युवं वृक्षं स च वि चाचथः' (ऋ० ५।७८।६)। **कृतनलोपोञ्चतिरेवात्र धातुर्न तु धात्वन्तरम्। व्यचथः=विभुज्य (भुग्नं कृत्वा) भङ्क्थः।**
- 'अग्ने व्यचस्व रोदसी उरूची' (अथर्व० ३।३।१)। **व्यचस्व=प्रथय, विस्तृणीहि। सहस्रधारं शतधारमुत्समक्षितं व्यच्यमानं सलिलस्य पृष्ठे (अथर्व० १८।४।३६)। व्यच्यमानम्=विव्रिमाणमुद्घाट्यमानम्।**

## अज्
- अज् (अज गतिक्षेपणयोः)।
- 'व्यजति वातोऽनेन विक्षिप्यते वा व्यजनम्' (अमरोद्घाटने स्वामी)।
- 'वि यदज्राँ अजथ नाव ईं यथा' (ऋ० ५।५४।४)। **व्यजथ=कृषथ। पृथग्वा कर्षथ।**

## अञ्ज्
- अञ्ज् (अञ्जू व्यक्तिम्रक्षणकान्तिगतिषु)।
- 'अञ्जते व्यञ्जते क्रतुं रिहन्ति लघुनाऽभ्यञ्जते' (अथर्व० १८।३।१८)। **व्यञ्जते=व्यञ्जन्ति। लौकिकादञ्जनादन्येन प्रकारेगाञ्जन्तीत्यर्थः। तथा च तैत्तिरीयिण आमनन्ति--दक्षिणं पूर्वमाङ्क्ते। सव्यं हि पूर्वं मनुष्या आञ्जत' (तै० सं० ६।१।१।६) इति।**
- 'शुभ्रा (मरुतः) व्यञ्जत श्रिये' (ऋ० ८।७।२५)। **व्यञ्जत=प्राकाशन्त, अदीप्यन्त।**
- 'जिह्वा कथं ते हृदयं व्यनक्ति' (भा० सभा० ६४।२)। **व्यनक्ति, व्यक्ती करोति, विवृणोति, प्रत्यक्षयति।**
- 'दैवमानुषयोरद्य व्यक्ता व्यक्तिर्भविष्यति' (रा० २।२३।१८)। **व्यक्तिर्भेदः, प्रबलदुर्बलविवेक इत्यर्थः।**

## अद्
- अद् (अद भक्षणे)।
- 'मूषो न शिश्ना व्यदन्ति माध्यः' (ऋ० १।१०५।८)। **व्यदन्ति=अवकृन्तन्ति अवलुम्पन्ति।**

## अश्
- अश् (अशू व्याप्तौ)।
- 'इमां व्यष्टिं व्याश्नुत' (श० ब्रा० १०।२।४।८)। **व्यष्टिः=आप्तिः, समृद्धिः, साफल्यम्।**
- 'प्रजापतिरकामयत सर्वा व्यष्टीर्व्यश्नुवीय' (श० ब्रा० १३।४।१।१)। **सर्वा व्यष्टीः=सर्वानर्थान्।**
- 'यदेव हूयमानस्य व्यश्नुते' (श० ब्रा० २।२।४।१७)। **व्यश्नुते=शिष्यते=उर्वरितं भवति।**
- 'प्रतापस्तस्य भानोश्च युगपद् व्यानशे दिशः' (रघु० ४।१५)। **व्यानशे=व्याप।**
- 'ते तं व्याशिषत' (भट्टि० १५।४३)। **व्याप्तवन्तः=परिगतवन्तः, परिवेष्टितवन्त इत्यर्थः।**

## अश्
- अश् (अश भोजने)।
- 'अन्ना यदिन्द्रः प्रथमा व्याश' (ऋ० ३।३६।८)। **व्याश=आश=बुभुजे।**
- 'पाटामिन्द्रो व्याश्नात्' (अथर्व० २।२७।४)। **व्याश्नात्=अभुङ्क्त। विशब्द उभयत्रार्थस्य विशेषको न।**

## अंस्
- अंस् (अंस विभाजने)
- **अयं नित्यं विपूर्वः।**
- 'यदाश्रौषं देवराजेन दत्तां दिव्यां शक्तिं व्यंसितां माधवेन' (भा० आदि० १।१९९)। **व्यंसितां व्यर्थीकृताम् इति नील०।**
- 'व्यंसयामास तं तस्य प्रहारं भीमविक्रमः' (भा० वन० १६१।६७)। **उक्तोऽर्थः।**

## अस्
- अस् (असु क्षेपे)।
- 'व्यस्यै मित्रावरुणौ हृदश्चित्तान्यस्यतम्' (अथर्व० ३।२५।६)। **व्यस्यतम्=विक्षिपतम्। अस्यै इति षष्ठ्यर्थे चतुर्थी।**
- 'संरोधादायुषस्त्वेते व्यस्यन्ते द्वापरे युगे' (भा० शां० २३८।१४)। **व्यस्यन्ते=विभज्यन्ते शक्तिर्व्यसनम्।**
- 'व्यस्यत्येनं श्रेयस इति' (यो० सू० २।५४ भाष्ये), कौ० ८।१।१।२७)। **व्यस्यति विभजति, पृथक् करोतीत्यर्थः।**
- 'विव्यास वेदान् यस्मात्' (भा० आदि० ६३।८८)। **अत्र विशब्दस्य दुरुक्त्या नार्थः। पुच्छं व्यस्यति विपुच्छयते (काशिका)।**
- 'व्यस्तरात्रिन्दिवस्य ते' ( ) **विभक्ताहोरात्रस्येत्यर्थः।**
- 'तदस्ति किं व्यस्तमपि त्रिलोचने' (कु० ५।७२)। **व्यस्तमेषामन्यतममेकम् इत्यर्थः।**
- '…सामादिभिरुपक्रमैः…। व्यस्तैश्च समस्तैश्च…' (मनु० ७।१५९)॥ **एकैकशः सामस्त्येन वा।**
- 'व्यस्यन् विश्वा अनिरा अमीवाः' (वा० सं० ११।४७)। **विक्षिपन्, परासुवन्नित्यर्थः।**
- 'व्यस्यन्बाणसहस्राणि योधेषु च गजेषु च' (भा० द्रोण० ५२।२८)। **व्यस्यन्=निरस्यन्।**
- 'आयुर्वेदं भरद्वाजात्प्राप्य स भिषजां क्रियाम्। तमष्टधा पुनर्व्यस्य शिष्येभ्यः प्रत्यपादयत्' (हरि० १।२९।२७)॥ **व्यस्य=विभज्य।**
- 'तामरसव्यासव्यसनिनि सहस्ररश्मौ' (हर्ष० १)। **तामरसव्यासः=पङ्कजविकासः सरसिजव्याकोचः। व्यसनं विपदि भ्रंश इत्यमरः।**
- 'भाण्डं व्यसनमागच्छेद् यदि वाहकदोषतः।' (याज्ञ० २।१९७ इत्यत्र मिताक्षरायामुद्धृतं नारदवचनम्)। **व्यसनं भ्रंशम्।**

## आप्
- आप् (आप्लृ व्याप्तौ)।
- 'तत्तु स्यादाप्रपदीनं व्याप्नोत्याप्रपदं हि यत्' (अमरः)। **व्याप्नोति प्राप्नोति।**
- 'तस्यावयवभूतैस्तु व्याप्तं सर्वमिदं जगत्' (श्वेता० उ० ४।१०)। **व्याप्तमाक्रान्तम्।**
- 'वृत्रेण पृथिवी व्याप्ता पुराकिल' (भा० आश्व ११।७)। **स्वाधिकारे कृता।**
- 'अपरं मे प्रिया मृता, गृहं चान्येन व्याप्तम्' (पञ्चत०)। **परिगृहीतं स्वीकृतं स्वायत्तीकृतम् इत्याह।**
- 'किं व्याप्यं किमपोहितम्' (प्रबोध०)। **व्याप्तमाक्रान्तम्। अपोहितं दूरीकृतम्।**
- 'राद्धिः प्राप्तिः समाप्तिर्व्याप्तिः' (अथर्व० ११।९।२२)। **व्याप्तिर्विविधाऽऽप्तिः।**

## इ
- इ (इण् गतौ)।
- 'तस्मिन्निदं सं च वि चौति सर्वम्' (वा० सं० ३२।८)।
- 'व्येति सृष्टिकाले निर्गच्छति' (महीधरः)।
- 'वि द्यामेषि रजस्पृथ्वहा' (ऋ० १।५०।७)।
- 'उर्वन्तरिक्षं वीहि' (वा० सं० ११।१५)।
- 'वज्रेण यजमानस्य प्राणान् वीयात्' (ऐ० ब्रा० २।२१)। **वीयात्=पृथक् कुर्यात्।**
- 'वि श्लोक एति पथ्येव सूरिः' (अथर्व० १८।३।३९)। **स्तुतिस्तोमो विशेषेण गच्छति पथ्येन विद्वानिवेत्याह।**
- 'इमौ वै लोकौ सहास्तां तौ व्यैताम्। नावर्षन्न समतपत्' (ऐ० ब्रा० ४।२७)। **व्यैताम्=पृथगभूताम्।**
- 'द्यावापृथिवी व्यैताम्। वसवो रुद्रा आदित्या अनुव्यायन्' (यजुः १४।३०)। **उक्तोऽर्थः।**
- 'इमौ वै लोकौ सह सन्तौ व्यैताम्' (जै० ब्रा० १।११६।१४५)। **उदितपूर्व एवार्थः।**
- 'न वा एकेनाक्षरेण च्छन्दांसि वियन्ति न द्वाभ्याम्' (ऐ० ब्रा० १।६)। **वियन्ति विपरिवर्तन्ते, रूपान्तरं सङ्क्रामन्ति।**
- 'ये पि ह्येते इत उत्तरं प्रत्ययाः शिष्यन्ते एतेप्येतौ कालविशेषौ न वियन्ति भूतवर्तमानौ' (पा० ३।३।३ इति सूत्रे भाष्ये)। **न वियन्ति न व्यभिचरन्ति।**
- 'एतानर्थान् के चिद्वियन्ति केचिन्न वियन्ति' (भाष्ये)।
- 'स्त्रीपुन्नपुंसकत्वानि सत्त्वगुणा एकत्वद्वित्वबहुत्वानि च, एतानर्थान्ये न वियन्ति तदव्ययम्' (पा० १।१।३८ सूत्र भा०)। **उक्तोऽर्थः।**
- 'सदृशं त्रिषु लिङ्गेषु सर्वासु च विभक्तिषु। वचनेषु च सवेषु यन्न व्येति तदव्ययम्' (गो० ब्रा० )। **न व्येति न परिवर्तते।**
- 'व्यन्ये यन्तु मृत्यवः' (अथर्व० ३।११।५)। **वियन्तु विमुखा यन्तु।**
- 'येन देवा न वियन्ति' (अथर्व० ३।३०।४०)। **न वियन्ति विमतिं न प्राप्नुवन्ति।**
- 'नित्या यत्र महागुणाः। …न वियन्ति स्म कर्हि चित्' (भा० पु० १।१६।२९)। **न वियन्ति=नापयन्ति।**
- 'व्येतु ते मनसो ज्वरः' (भा० स्वर्गा० ३।२१, वि० ४५।४१)। **व्येतु=अपगच्छतु, विनश्यतु।**
- 'दृष्ट्वा वनचरान् सर्वान् कच्चित् कुर्याः शरव्ययम्' (रा० ३।९।१४)। **शरव्ययः=इषुप्रयोगः।**
- 'ये चत्वारः पथयो देवयाना अन्तरा द्यावापृथिवी वियन्ति' (बौ० ध० २।६।११।१३)। **वियन्ति=विविधं गच्छन्ति।**
- 'पूर्णं मे मा विगात्' (पा० गृ० २।१६)। **मा नशत्, मा तिरोभूत्।**
- 'सम्भवत्यव्ययाद् व्ययम्' (मनु० १।१९)। **अव्ययमनश्वरम्। व्ययं नश्वरम्।**
- 'कवेश्चित्तन्तुं मनसा वियन्तः' (ऋ० १०।५।३)। **वियन्तः=विचृत्य गच्छन्तः।**
- 'ते वियती अब्रूताम्' (तै० सं० ५।२।३)। **वियती वियुवती (द्यावापृथिव्यौ)।**
- 'त्वद् विश्वा सुभग सौभगान्यग्ने वियन्ति वनिनो न वयाः' (ऋ० ६।१३।१)। **वियन्ति=निर्गच्छन्ति, उद्यन्ति, प्रभवन्ति।**
- 'अस्यामहं त्वयि च सम्प्रति वीतचिन्तः' (शा० ४।१३)। **वीता नष्टा विगता चिन्ता यस्य सः।**

## ईक्ष्
- ईक्ष् (ईक्ष दर्शने)।
- 'पृथुलोचना सहचरी यथैव ते सुभगं तथैव खलु सापि वीक्षते' (विक्रम० ४।३)।** सापि सुभगदर्शना, भवति, भव्याकृतिरस्ति।**
- 'वीक्ष्य वेपथुमतीम्' (कु० ५।८५)। **वीक्ष्य दृष्ट्वा। विशब्दो नेह विशेषकृत्।**
- 'आवव्राते वीक्षणे च क्षणेन' (शिशु० ८।३०)। **वीक्षणे नयने।**

## ईर्
- ईर् (ईर गतौ कम्पने च)।
- 'दिवोदासाय नवतिं च नवेन्द्रः पुरो व्यैरयच्छम्बरस्य' (ऋ० २।१९।६)। **व्यैरयत् व्यगमयत्। व्यध्वंसदित्यर्थः।**

## उक्ष्
- उक्ष् (उक्ष सेचने)।
- 'तां व्यौक्षत्' (श० ब्रा० २।२।४।५)। **व्यौक्षत्=प्रौक्षत्।**

## उच्छ्
- उच्छ् (उच्छी विवासे)।
- 'इयमेव सा या प्रथमा व्यौच्छत्' (अथर्व० ३।१०।४)। **व्यौच्छत्=व्यभासीत्। तमोनिरसनं कृतवतीति तु सायणः। स चार्थिकोऽर्थः।**
- 'उषा नो व्युच्छतु' (अथर्व० ७।७२।१)। **विवासिता प्रकाशिता भवत्विति सायणः।**
- 'उषो अद्येह सुभगे व्युच्छ' (ऋ० १।११३।७)। **व्युच्छ=विभाहि।**
- 'या व्यूषुर्याश्च नूनं व्युच्छान्' (ऋ० १।१०।१३, ३।५५।१)। **नूनमिदानीमायतौ वा। व्युच्छान् इति पञ्चमो लकारः।**
- 'अहा यदिन्द्र सुदिना व्युच्छान्' (ऋ० ७।३०।३)। **सुदिना=सुदिनानि। अत्यन्तसंयोगे द्वितीया।**
- 'व्युष्टिरेषा परा स्त्रीणां पूर्वं भर्तुः परां गतिम्। गन्तुम्…' (भा० आदि० १५८।२२)॥ **व्युष्टिः फलम्। परा व्युष्टिर्महद् भाग्यम्। स्नातानां शुचिभिस्तोयैर्गाङ्गैश्च प्रयतात्मनाम्। व्युष्टिर्भवति या पुंसां न सा क्रतुशतैरपि ( )॥ व्युष्टिः पुण्यवृद्धिः।**
- 'सेयं दानकृता ब्युष्टिरनुप्राप्ता सुखं त्वया' (भा० वन० २६१।२६)। **व्युष्टिः समृद्धिः, भूतिः। ब्युष्टिः फले समृद्धौ चेति मेदिनी।**
- 'जननाद् दशरात्रे व्युष्टे' (गो० गृ० २।८।८)। **व्युष्टे=अतिक्रान्ते। औपचारिकः प्रयोगः। यथा रजनी व्युष्टा इत्युक्ते प्रभातेति मुख्योऽर्थः, समाप्तेति च गोणः।**

## उन्द्
- उन्द् (उन्दी क्लेदने)।
- 'आदिद् घृतेन पृथिवीं व्यूदुः' (ऋ० अथर्व० ६।२२।१)। **व्यूदुः=व्युञ्दाञ्चक्रुः=आर्द्री चक्रुः।**

## ऊर्णु
- ऊर्णु (ऊर्णुञ् आच्छादने)।
- 'आदिद् दामानं सवितर्व्यूर्णुषेऽनूचीना जीविता मानुषेभ्यः' (ऋ० ४।५४।२)। **व्यूर्णुषे=प्रकटी करोषि।**
- 'तं व्यूर्णुवन्तु सूतवे' (अथर्व १।११।२)। **विगताच्छादनं कुर्वन्तु।**
- 'वि द्यामौर्णोन्महिना विश्वचक्षाः' (वा० सं० १७।१८)। **व्यौर्णोत्=आच्छादितवानित्यर्थ इत्युवटमहीधरौ।**
- 'व्यूर्ण्वती दाशुषे वार्याणि' (ऋ० ५।८०।६)। **व्यूर्ण्वती=व्यूर्णुवती=विवृण्वती।**

## ऊह्
- ऊह् (ऊह वितर्के)।
- 'स वै स्रचौ (जुहूमुपभृतं) च व्यूहति' (श० ब्रा० १।८।३।१)। **विश्लेषयति पृथक् करोति।**
- 'स ऋचौ व्यौहत्' (श० ब्रा० १०।४।२।२३)। **व्यौहत्=व्यभजत्।**
- 'तद्वद् योगबलं लब्ध्वा व्यूहते विषयान् बहून्' (भा० शां० ३००।२३)। **व्यूहते विक्षिपति तुच्छी करोति।**
- 'व्यूहेदेकाक्षरीभावात्पदेषूनेषु सम्पदे' (ऋ० प्राति० १७।१३)। **व्यूहेत्=विगृह्णीयात्। विसंहितं कुर्यात्।**
- 'व्यूढोरस्को वृषस्कन्धः' (रघु० १।१३)। **व्यूढोरस्कः=विपुलवक्षाः।**
- 'शर्कराः सिकता व्यूहेत्' (तै० सं० ५।२।६।१)। **पार्थक्येन विकिरेत्, विस्तृणीयात्।**
- 'व्यूह रश्मीन्' (समूह) (वा० सं० ४०।१६)।
- 'व्यूहध्वं वाहिनीम्' (भा० वि० ३९।८)। **युद्धोचितविन्यासविशेषेण स्थापयतेत्यर्थः।**
- 'सीमन्तं व्यूहति' (आश्व० गृ० १।१२।४)। **सीमन्तो यथा भवति तथा केशान्पृथक् करोति।**
- 'भवन्ति वीरस्याक्षय्या व्यूहतः समरे रिपून्' (भा० वि० ४३।१३)। **व्यूहतः क्षिपतः, निरस्यतः।**
- 'व्यूहन्निव जनौघं तं शनै राजकुलं ययौ' (रा० २।५।२१)। **व्यूहन् विभजन्, एकतः कुर्वन्नित्यर्थः।**
- 'व्यूह्य स्थितः किञ्चिदिवोत्तरार्धम्' (रघु० १८।५१)। **व्युह्य=विस्तार्य।**
- 'व्यूह्यात्मानं चतुर्धा वै वासुदेवादिमूर्तिभिः। सृष्ट्यादीन् प्रकरोत्येष विश्रुतात्मा जनार्दनः॥' व्यूह्य=विभज्य। व्युह्येति तु युक्तम्।**

## ॠ
- ॠ (ॠ गतौ)।
- 'अलातृणो वल इन्द्र व्रजो गोः पुरा हन्तोर्भयमानो व्यार' (ऋ० ३।३०।१०)। **व्यारेत्यर्तेर्विपूर्वाल्लिटि रूपम्। स्वयमेव विवृतौ बभूवेत्यर्थः।**

## ॠध्
 - ॠध् (ॠधु वृद्धौ)।
- 'पशुभिर्व्यृध्येत्' (श० ब्रा० १३।१।३।८)। **व्यृद्धो वियुक्तः स्यात्।**
- 'मिथनेन व्यृद्धः' (श० ब्रा० २।१।२।४)।
- 'इन्द्रस्यानु व्यृद्धिं क्षत्रं सोमपीथेन व्यार्ध्यत' (श० ब्रा० १२।४।६, ऐ० ब्रा० ७।२८)। **व्यार्ध्यत=व्ययुज्यत।**
- 'क्षत्रेणैनं व्यर्धयानि' (श० ब्रा० १२।४।४।४।६)। **विनाकरोमि, क्षत्रादेनं सोमपीथमाच्छिनद्मि।**
- 'मा वनिं मा वाचं नो वीर्त्सीः' (अथर्व० ५।७।६)। **व्यृद्धां मा चिकीर्षीरित्याह।**

## कच्
- कच् (कच बन्धने)।
- 'विकचकिंशुकसंहतिरुच्चकैः' (शिशु० ६।२१)। **विकचा=व्याकोशा। अत्र विर्धात्वर्थविपर्यासकृत्।**

## कत्थ्
- कत्थ् (कत्थ श्लाघायाम्)।
- 'प्राकृता ह्यकृतात्मानो लोकेस्मिन् कुलपांसनाः निरर्थकं विकत्थन्ते यथा राम विकत्थसे' (रा० ३।३५।२१)। **विकत्थन्ते आत्मानं श्लाघन्ते, आत्मानमुच्चैर्वदन्ति।**
- 'का खल्वनेन प्रार्थ्यमाना विकत्थते' (विक्रम० २)। **उक्तोऽर्थः।**
- 'न चार्जुनः कलापूर्वो मम दुर्योधनस्य च। सदा भवान्फाल्गुनस्य गुणैरस्मान् विकत्थते' (भा० वि० ३९।४०)। **इयं कर्णोक्तिः। विकत्थते निन्दति, अपकृष्टान् कथयति।**
- 'न पौरुषेणापि विकत्थतेऽन्यान्' (भा० उ० ३३।११३)। **विकत्थते=न्यक्करोति। खलीकरोति।**
- 'विलपन्तं बहुविधं भीतं परविकत्थने' (भा० उ० ५५।२७)। **परविकत्थने=परगुणाख्याने।**
- 'भवन्त्यनाप्ताः स्वे तन्त्रे प्रायः परविकत्थकाः' (चरके)। **स्वं शास्त्रमजानन्तः परदूषका भवन्तीत्याह।**
- 'विकत्थयित्वा राजानं ततः प्राह' (द्रौपदी० ९।१०)। **विकथयित्वा=विकत्थ्य=अवमान्य।**

## कथ्
- कथ् (कथ वाक्यप्रबन्धे)।
- 'देवमिवाचार्यमुपासीताऽविकथयन्' (आप० ध० १।२।६।१३)। **अविकथयन्=व्यर्थां कथामकुर्वन्। कथादिभ्यष्ठक (४।४।१०२) सूत्रे विकथेति पठ्यते। व्यर्था कथा विकथा। विकथायां साधुः प्रवीणो वैकथिकः।**

## कम्प्
- कम्प् (कपि चलने)।
- 'स्फुरति नयनं वामो बाहुश्च मुहुर्विकम्पते' (मृच्छ० १।१३)। **विकम्पते=वेपते।**
- 'स्वधर्ममपि चावेक्ष्य न विकम्पितुमर्हसि' (गीता २।३१)। **विकम्पितुम्, विचलितुम्, व्यथितुम्, विह्वलितुम्।**
- 'स्वस्थानान्न विकम्पेत' (भा० वि० १०९)। **न विकम्पेत=न निवर्तेत, न व्यावर्तेत। स्वं स्थानं न रहयेदित्यर्थः।**
- 'वदनं तद् वदान्याया वैदेह्या न विकम्पते' (रा० २।६०।१७)। **नास्या वाक् सज्जति भाषभाणाया इत्यर्थः।**
- 'किं यासि बालकदलीव विकम्पमाना' (मृच्छ० १।२०)। **विकम्पमाना=वेपथुमती।**

## काङ्क्ष्
- काङ्क्ष् (काक्षि वाछि काङ्क्षायाम्)।
- 'स विकाङ्क्षन् भृशं रामम्' (रा० ३।४६।१)। **अनिच्छन्नित्यर्थ इति गोविन्दराजः।**
- 'कैकेय्याः प्रियकामार्थं तदविकाङ्क्षया' (रा० २।५२।२४)। **अविशङ्कयेति टीकाकारो रामः पठति।**
- 'दुःखोपायस्य मे वीर विकाङ्क्षा परिवर्तते' (भा० द्रोण० ८०।१६)। **विकाङ्क्षा विसंवादः, मिथ्यात्वं विरोधः। विकाङ्क्षा विचारणाऽनिश्चय इत्यन्ये।**
- 'न मे विकाङ्क्षा जायेत त्यक्तुं त्वां पापनिश्चयाम्' (रा० २।७३।१८)। **विकाङ्क्षा=इच्छाऽभावः, विचारः।**
- 'पृष्ठमारोह मे देवि न विकाङ्क्षस्व शोभने' (रा० ५।३७।२६)। **न विकाङ्क्षस्व=मा ते विचारणा भूत्। ताण्ड्यब्राह्मणे (६।९।२२)। विकाङ्क्षतिः प्रतीक्षणे प्रयुक्तः।**

## कस्
- कस् (कस गतौ)।
- 'विकसति हि पतङ्गस्योदये पुण्डरीकम्' (मालती० १।२८)। **भेदमुपैतीत्यर्थः।**
- 'निजहृदि विकसन्तः सन्ति सन्तः कियन्तः' (भर्तृ० २।७८)। **हर्षवशाद् हृदयविकासं हृत्स्फातिं लभमाना इत्यर्थः।**
- 'पुरारूढे स्नेहे परिचयविकासादुपचिते' (उत्तर० ६।२८)। **विकासो वृद्धिः।**
- 'चन्द्रो विकासयति कैरवचक्रवालम्' (भर्तृ० २।७३) ॥ **ग्रसितस्कभितस्तभितोत्तभितचत्तविकस्त-- (पा० ७।२।३४) इत्यत्रच्छन्दसीडभावो निपातितः।**
- 'त्रिधा ह श्यावमश्विना विकस्तमुज्जीवस ऐरयतम्' (ऋ० १।११७।२४)। **विकस्तं विदीर्णम्।**
- 'उत्तानाया हृदयं यद्विकस्तम्' (वा० सं० ११।३९)। **उक्तोऽर्थः।**
- 'तालव्यान्तोप्ययमिति केचिद्--बालेन्दुवक्राण्यविकाशभावात् बभुः पलाशान्यतिलोहितानि' (कु० ३।२९)।
- 'विकाशमीयुर्जगतीशमार्गणाः' (कि० १५।५२)।

## काश्
- काश् (काशृ दीप्तौ)।
- 'स तैः क्रीडन्धनुष्मद्भिर्व्योग्नि वीरो व्यकाशत' (रा० ५।४०।१०)। **व्यकाशत=अभासत।**
- 'श्रेणीकृता व्यकाशन्त क्रौञ्चाः' (भा० ५।४०।१०)।
- 'विचाकशच्चन्द्रमा नक्तमेति' (ऋ० १।२४।१०)। **भूयो भूयो भासमानः।**
- 'आदित्य इव तं देशं कृत्स्नं सर्वं व्यकाशयत्' (भा० आदि० २१६।१९)। **प्राकाशयदित्यर्थः।**

## कित्
- कित् (कित निवासे रोगापनयने च)।
- 'सा हैनमभिराधयाञ्चकार। स व्यचिकित्सज्जुहवानि मा हौषम्' (श० ब्रा० २।२।४।६)। **व्यचिकित्सत्=व्यमृशत्=व्यचारयत्।**
- 'अनन्तरं क्षत्रियस्य तत्र किं विचिकित्स्यते' (भा० शां० १३०।१६)। **प्रायश्चित्तादिकं किं विधीयत इत्याह।**
- 'या राजन् विचिकित्सिथाः' (भा० उ० ७३।२७) **मा संशयिष्ठाः।**
- 'नूनमिति विचित्सार्थीयो भाषायाम्' (नि० १।५।१२)। **विचिकित्सा विवेकपूर्वकोऽभिप्राय इति दुर्गः।**
- 'येयं प्रेते विचिकित्सा मनुष्ये अस्तीत्येके नायमस्तीति चैके' (कठोप० १।१।२०)। **विचिकित्सा संशयः।**
- 'द्रव्यस्य विचिकित्सार्थं गुणदोषौ शुभाशुभौ' (भा० पु० ११।२१।३)। **विचिकित्सा तत्त्वबुभत्सा। भागवतादन्यत्र दुर्लभोऽयमर्थः।**

## कुञ्च्
- कुञ्च् (कुञ्च क्रुञ्च कौटिल्याल्पाभावयोः)।
- **कर्णौ विकुञ्चयति। सङ्कोचयति।**
- 'विकुञ्च्य कर्णौ हनुमानुत्पपात' (रा० ५।५।१८)।

## कुष्
- कुष् (कुष निष्कर्षे)।
- 'कोशः कुष्णातेः। विकुषितो भवति।' (नि० ५।२६) **विविधं कुषितो विकुषितः। सुषिरत्वात्।**

## कूज्
- कूज् (कूज अव्यक्ते शब्दे)।
- 'तत्र हंसाः प्लवाः क्रौञ्चाः सारसाश्चैव राघव। वल्गुस्वरा विकूजन्ति' (रा० ३।७६।७)। **नाना वाश्यन्त इत्यर्थः। विशब्दो नानार्थे।**

## कृ
- कृ (डुकृञ् करणे)।
- 'मनः सृष्टिं विकुरुते चोद्यमानं सिसृक्षया' (मनु० १।७५)। **विकुरुते=करोति, उत्पादयति।**
- 'एकं विचक्र चमसं चतुर्धा' (ऋ० ४।३५।२)। **विचक्र (यूयं)=विभेज=विभक्तं कुरुथ स्म।**
- 'स त्रेधाऽऽत्मानं व्यकुरुत' (बृ० उ० १।२।३)। **व्यभजदित्यर्थः।**
- 'वि भा अकः ससृजानः पृथिव्याम्' (ऋ० ७।८।२)। **व्यकः=व्यकरोत्=अप्रथयत्।**
- 'त्वष्टा वै सिक्तं रेतो विकरोति' (श० ब्रा० १।९।२।१०)। **विकरोति परिणमयति। रूपान्तरमस्य करोतीत्यर्थः। पुष्णातीति त्वार्थिकोऽर्थः।**
- 'देहत्वेन परिणामो विकार इति भट्टभास्करः' (ऐ० ब्रा० २।३९)।
- 'उभौ विनिश्चयं कृत्वा विकुर्वाते वधैषिणौ' (भा० आदि २१०)।१६)। **विविधानि सिंहव्याघ्रादिरूपाणि गृह्णाते तिरोभावायेत्याह।**
- 'अष्टावक्रोऽन्वपृच्छत्तां रूपं विकुरुषे कथम्' (भा० अनु० २१।२)। **विकुरुषेऽन्यत्करोषि।**
- 'सम्पूज्यमानाः पुरुषैर्विकुर्वन्ति मनो नृषु। अपास्ताश्च तथा राजन् विकुर्वन्ति तथा स्त्रियः' (भा० अनु०)॥ **मनो विकुर्वन्ति=मनोऽन्यथयन्ति, अपरक्तं कुर्वन्ति।**
- 'यस्मादुद्विजते लोकः कथं तस्य भवो भवेत्। अन्तरं तस्य दृष्ट्वैव लोको विकुरुते ध्रुवम्' (भा० वन० २८।२२)॥ **अपरक्तो भवति, अपकुरुते, विरोधमाचरति, शत्रूयते, द्रुह्यतीति वाऽर्थः।**
- 'रक्षिता यत्नतोपीह भर्तृष्वेता विकुर्वते' (मनु० ९।१५)। **व्यभिचाराश्रयणेन भर्तृषु विक्रियां गच्छन्तीत्याह।**
- 'हीनान्यनुपकर्तॄणि प्रवृद्धानि विकुर्वते' (रघु० १७।५८)। **विरुद्धं चेष्टन्ते, अपकुर्वन्तीति यावत्।**
- 'ब्रह्मदत्तो विकुर्वीत यदि' (कथा० २०।२१९)।
- 'यस्यां पूर्वे पूर्वजना विचक्रिरे' (अथर्व० १२।१।५)। **विचक्रिरे=विक्रियामापुः। विविधां विरुद्धां वा चेष्टामकुर्वन्नित्यर्थः।**
- 'यस्यां भूमौ। कालो हेतु विकुरुते स्वार्थस्तमनुवर्तते' (भा० शां० १३९।१५७)। **विकुरुते=उत्पादयति।**
- 'क्रोष्टा विकुरुते स्वरान्' (पा० १।३।१५७ सूत्रवृत्तौ)। **विकरुते=उत्पादयति।**
- 'यत्त्वादृशो विकुर्वीत यशस्वी लोकविश्रुतः' (भा० उ० १३४।३३)। **विकारमपसरणलक्षरणमाप्नुयाद् इत्यर्थः।**
- 'अन्यथैव हि मन्यन्ते पुरुषास्तानि तानि च। अन्यथैव प्रभुस्तानि करोति विकरोति च' (भा० वन० ३०।३०)॥
- 'ईशित्वं च वशित्वं च लघुत्वं मनसश्च ते। विकुर्वते महात्मानः…' (भा० आश्व० ३९।१२)॥ **विकुर्वते=कुर्वते।**
- 'अश्वसधर्माणो हि मनुष्याः कर्मसु नियुक्ता विकुर्वते' (कौ० अ० २।९।२७)। **विकुर्वते=विचेष्टन्ते=विरुद्धं चेष्टन्ते।**
- 'यस्याः पुरो देवकृतीः क्षेत्रे यस्या विकुर्वते' (अथर्व० १२।१।४३)।
- 'ओदनस्य पूर्णाश्छात्रा विकुर्वते' (पा० १।३।३५ सूत्रे वृत्तौ)। **निष्फलं चेष्टन्त इत्यर्थः। विकुर्वते सैन्धवाः। साधुदान्ताः शोभनं वल्गन्तीत्यर्थ इति पूर्वत्र सूत्रे वृत्तिः।**
- 'अनार्य इति मामार्याः पुत्रविक्रायकं ध्रुवम्। विकरिष्यन्ति रथ्यासु सुरापं ब्राह्मणं यथा' (रा० २।१२।७८)॥ **विकरिष्यन्ति=निन्दिष्यन्ति, विगर्हिष्यन्ते।**
- 'पादौ विकुरुते' (सूश्रत० १।१५।१५)। **विकुरुते--इतस्ततो विक्षिपति।**
- 'भुजौ दीर्घौ विकुर्वाणम्' (रा० ३।७४।१८)। **प्रसारयन्तम्, वितन्वानम् इत्यर्थः।**
- 'घोरौ भुजौ विकुर्वाणम्' (रा० ३।६९।३१)। **इति वा पाठः। समानोऽर्थः।**
- 'विकुर्वाणो मुनीनां च व्यचरत्स महोमिमाम्' (भा० वन० १३५।५०)। **विकुर्वाणः=अपकुर्वाणः=बाधमानः=पीडयमानः।**
- 'शत्रोर्मिथत्या कृणवन्वि नृम्णम्' (ऋ० ७।४८।३)। **विकृणवन्=विहिंसन्, उत्सादयन्, उज्जासयन्।**
- 'भगदत्ते विकुर्वाणे कौन्तेयः कृष्णमब्रवीत्' (भा० द्रोण० २७।२)। **विकुर्वाणे=विविधाः क्रियाः कुर्वाणे।**
- 'दिव्यवस्त्रं विकुर्वाणस्त्रिगर्तान्प्रित्यमर्षणः' (भा० वि० ३३।३१)। **विकुर्वाणः=प्रयुञ्जानः।**
- 'ऐन्द्रमस्त्रं विकुर्वाणमुभे चाप्यग्निमारुते' (भा० उ० १४२।६)। **उक्तोऽर्थः। द्रोणपर्वण्यन्यत्रापि (५।४३, ८।४६, १९३।४०) विकुर्वाणशब्द एतदर्थकः प्रयुक्तः।**
- 'विकुर्वाणौ कथाश्चित्राः' (भा० आश्व० ५२।४)। **इह नार्थो विना। वैविध्यं नानात्वं चित्रशब्देनैवोक्तम्।**
- 'अजय्या जैत्रमूहुस्तं विकुर्वाणाः स्म सैन्धवाः' (भा० द्रोण० ११२।६७)। **विकुर्वाणाः=प्रहृष्यन्तः। अमरोप्याह--हर्षमाणो विकुर्वाणः प्रमना हृष्टमानसः।**
- 'नेत्राभ्यां विकुर्वाणम्' (सुश्रुत० १।१२१।१८)। **अन्तःक्षोभं (दौःस्थ्यम्) नेत्राभ्यामाविर्भावयन्तम् इत्यर्थः।**
- 'आकाशात्तु विकुर्वाणात्सर्वगन्धवहः शुचिः। वायुरुत्पद्यते…' (मनु० १।७६)॥ **विकुर्वाणात्=विकारजनकात्।**
- 'कवचानि महार्हाणि वैदूर्यविकृतानि च' (भा० १।१४२९)॥ **वैदूर्यैर्विद्रुमैरलङ्कृतानि। प्रत्युप्तविद्रुमाणीत्यर्थः।**
- 'पादुके हेमविकृते' (रा० २।११३।३३)। **हेम्ना विचित्रतया कृते इत्यर्थः।**
- 'विकृतः सोमशोणितः' (हरि० १।४१।३२)। **विकृतोऽभिषुतः। समासैकदेशस्यापि सोमस्य विशेषणमिदम्।**
- 'बालाश्च न प्रमीयन्ते विकृतं न च जायते' (मनु० ९।२४७)। **व्यङ्गं न किं चिद्भूतमुत्पद्यत इत्याह।**
- 'विकृतं प्राप्नुयाद् वधम्' (मनु० ९।२९१)। **नासाकरचरणकर्णादिभङ्गपूर्वं वधम्।**
- 'त्वं हि कर्ता विकर्ता च भूतानामिह सर्वशः' (भा० वन० २०१।२३)। **विकर्ता=संहर्ता। अङ्गुलीयकं स्वर्णस्य विकृतिः (=विकारः रूपान्तरम्)।**
- 'मरणं प्रकृतिः शरीरिणां विकृतिर्जीवितमुच्यते बुधैः' (रघु० ८।८७)। **प्रकृतिः स्वभावः। मरणं ध्रुवमित्यर्थः। जीवितं यादृच्छिकम्।**
- 'सावलेपमुपलिप्सिते परैरभ्युपैति विकृतिं रजस्यपि' (कि० १३।५६)। **विकृतिं विकारं क्रोधलक्षणमुपैतीत्याह।**
- 'सत्त्वानामपि लक्ष्यते विकृतिमच्चित्तं भयक्रोधयोः' (शा० २।५)। **विकृतिमत्=क्षुभितम् अस्वस्थम्।**
- 'श्मश्रुप्रवृद्धिजनिताननविक्रियांश्च' (रघु० १३।७१)। **विक्रिया=विकारः, परिवृत्तिः।**
- 'अथ तेन निगृह्य विक्रियामभिशप्तः फलमेतदन्वभूत्' (क० ४।४१)। **विक्रिया क्षोभः।**
- 'साधोः प्रकोपितस्यापि मनो नायाति विक्रियाम्' (सुभाषितम्)।
- 'लिङ्गैर्मुदः संवृतविक्रियास्ते' (रघु० ७।३०)। **संवृतविक्रिया निगूढमत्सराः।**
- 'विक्रियायै न कल्पन्ते सम्बन्धाः सदनुष्ठिताः' (कु० ६।२९)। **विक्रियायै न कल्पन्ते=हानये न जायन्ते।**
- 'भ्रूविक्रियायां विरतप्रसङ्गैः' (कु० ३।४७)। **भ्रूविक्रिया=भ्रूविलासः। रोमविक्रिया=रोमाञ्चः, पुलकोद्गमः। लोमहर्षः।**
- 'इत्याप्तवचनाद्रामो विनेष्यन् वर्णविक्रियाम्' (रघु० १५।४८)। **वर्णविक्रिया=वर्णधर्मव्यतिक्रमः, तं विनेष्यन् अपनेष्यन्।**
- 'विकारहेतौ सति विक्रियन्ते येषां न चेतांसि त एव धीराः' (कु० १।५९)।
- 'नेत्रवक्त्रविकारैश्च लक्ष्यतेन्तर्गतं मनः' (पञ्चत० १।४४)। **विकारः परिवृत्तिः, आकारपरिवर्तनम्, रूपान्तरपरिग्रहः।**
- 'प्रमथमुखविकारैर्हासयामास गूढम्' (कु० ७।९५)। **मुखविकारैर्मुखवैरूप्यैः।**
- 'विकारं खलु परमार्थतोऽज्ञात्वानारम्भः प्रतीकारस्य' (शा० ४)। **विकारो रोगः। प्रतीकारश्चिकित्सा।**
- 'मूर्छन्त्यमी विकाराः प्रायेणैश्वर्यमत्तेषु' (शा० ५।१८)। **विकाराश्चेतोवृत्तिपरिवृत्तयः, कृतकर्मविस्मृतिलक्षणाः।**
- 'कुतः परस्मिन् पुरुषे विकारः' (कि० १७।२३)। **निर्विकारे परमात्मनि कोपरूपो विकारः कुतः।**
- 'भ्रमति भुवने कन्दर्पाज्ञा विकारि च यौवनम्' (मालती० १।१७)। **विकारि कामादिविकारविधेयम्।**

## कृत्
- कृत् (कृती छेदने)।
- 'तस्मादस्य यत्रैव क्व च कुशो वा यद्वा विकृन्तति तत एव लोहितमुत्पतति' (श० ब्रा० ३।१।२।१६)। **विकृन्तति ईषच् छिनत्ति। विशब्दोऽल्पीभावे।**
- 'इन्द्रो वलं रक्षितारं दुघानां करेणेव वि चकर्ता रवेण' (ऋ० १०।६७।६)। **विचकर्त=खण्डशश्चकार शकलानि चकार।**
- 'वि पर्वशश्चकर्त गामिवासिः' (ऋ० १०।७९।६)। **उक्तोऽर्थः।**
- 'कुञ्जरान् कुञ्जरारोहान् पदातीन् रथिनो रथान्। आप्लुत्याप्लुत्य दशनैर्नखैश्च विचकर्तिरे' (रा० ६।१९।१०)॥

## कृष्
- कृष् (कृष विलेखने)।
- 'शुनं न फाला विकृषन्तु भूमिम्' (ऋ० ४।५७।८)। **विकृषन्तु विशेषेण कृषन्तु।**
- 'अग्निं विक्रक्ष्यत्सु सर्वौषधं च वप्स्यत्सु' (लाट्या० श्रौ० ५।८)।
- 'ततः शरं तु नैषादिरङ्गुलीभिर्व्यकर्षत' (भा० आदि० १३२।५९)। **व्यकर्षत=आयंस्त।**
- 'यजमानं वा एतद् विकर्षन्ते यदाहवनीयात्पशुश्रपणं हरन्ति' (तै० सं० ३।१।३।२)। **विकर्षन्ते प्रमुष्णन्ति, लुण्टन्ति।**
- 'एष ह वाव क्षत्रियोऽविकृष्टो यमेवंविदो याजयन्ति। अथ ह तं व्येव कर्षन्ते यथा ह वा इदं निषादाः…। वित्तमादाय द्रवन्ति' (ऐ० ब्रा० ८।११)। **उक्तोऽर्थः।**
- 'कच्चिद् बलस्य भक्तं च वेतनं च यथोचितम्। सम्प्राप्तकाले दातव्यं ददासि न विकर्षसि' (भा० सभा० ५।४८)॥ **न विकर्षसि=कालं नातिक्रामसि। प्राप्तकालं दानं न व्याक्षिपसि, न विलम्बयसीत्यर्थः।**
- 'यज्ञं विकृष्टमनु विक्रक्ष्ये' (श० ब्रा० ११।८।४।२)। **विकृतमनु विकरिष्य इत्याह।**
- 'विकृष्टं त्वेनं स भूयो विकर्षेत' (श० ब्रा० ९।५।१।६३)। **उक्तोऽर्थः।**
- 'दुर्योधनवधे यानि रोमाणि हृषितानि नः। अद्यापि न विकृष्यन्ते तानि तद्विद्धि भारत' (भा० शल्य० ६१।१६)॥ **न विकृष्यन्ते=न न्यञ्चन्ति।**
- 'आरुजन् विरुजन्पार्थो ज्यां विकर्षंश्च पाणिना' (भा० द्रोण० १२७।३१)। **विकर्षन्=अत्यर्थं कर्षन्।**
- 'सम्प्रकर्षन् विकर्षंश्च सेनाग्रं समलोडयत्' (भा० द्रोण० १२७।३१)। **विकर्षन्=विक्षिपन्।**
- 'नैव मृत्युरनिष्टो नो निःसृतानां गृहात्स्वयम्। जलमग्निस्तथा वायुरथवापि विकर्षणम्' (भा० आश्रम० ३७।२७)॥ **विकर्षणम् अनशनम्, अनाशकः।**
- 'प्रकर्षणाकर्षणयोरभ्याकर्षविकर्षणैः' (भा० आदि० १९०।२५)। **विकर्षणं तिर्यक्पातनम्।**
- 'यः परमो विकर्षः सूर्याचन्द्रमसोः सा पौर्णमासी' (गो० गृ० १।५।७)। **विकर्षः=विप्रकर्षः। कृष्टय इति मनुष्यनाम।**
- 'कर्मवन्तो भवन्ति। विकृष्टदेहा वा (नि०)।
- 'ते श्रान्तवाहना दूता विकृष्टेन सता पथा' (रा० २।६८।२१)। **विकृष्टेन=विप्रकृष्टेन।**
- 'विकृष्य बलवद् धनुः' (भा० वन० १६७।३३)। **सज्यं शरमाकृष्येत्यर्थः।**

## कॄ
- कॄ (कॄ विक्षेपे)।
- 'व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः' (कु० ३।६१)। **व्यकीर्यत=व्यक्षिप्यत।**
- 'असिर्गात्रं गात्रं सपदि लवशस्ते विकिरतु' (मालती० ५।३४)। **खण्डयत्वित्यर्थः।**
- 'एतद् यो वेद निहितं गुहायां सोऽविद्याग्रन्थिं विकिरतीह सौम्य' (मुण्डोप० २।१।१०)। **विकिरति=विस्रंसयति=भिनत्ति।**
- 'विकिरति मुहुः श्वासान्' (गी० गो० ५।१६)। **विकिरति=विसृजति, मुञ्चति।**
- 'तिलैश्च विकिरेन्महीम्' (मनु० ३।२३४)। **श्राद्धभूमौ तिलान् विकिरेत् विक्षिपेत्।**
- 'वसूनि तोयं घनवद् व्यकारीत्' (भट्टि० १।३)। **व्यक्षैप्सीत्, अदादित्यर्थः।**
- 'अवकरनिकरं विकिरति तत् किं कृकवाकुरिव हंसः' (भर्तृ०)। **विकिरति=अपस्किरते=आलिखति।**
- 'उच्छिष्टं भागधेयं स्याद् दर्भेषु विकिरश्च यः' (मनु० ३।२४५)। **विकिरः=विकीर्णः।**
- 'विकीर्णमूर्धजा' (कु० ४।४)। **पर्याकुलशिरोरुहा।**
- 'बहुधा विकीर्णध्वजः' (रा० ३।३४।२५)। **विकीर्णः=विदीर्णः।**
- 'विष्किरः शकुनिर्विकिरो वा' (पा० ६।१।१५०)।
- 'सर्वे शकुनयो भक्ष्या विष्किराः कुक्कुटादृते' (काशिका)।
- 'कुक्कुटो विकिराणाम्' (आप० ध० १।१७।२२)। **पादाभ्यां विकीर्य कीटधान्यादि ये भक्षयन्ति ते मयूरादयो विकिरा इत्युज्ज्वलायां हरदत्तः।**

## क्लृप्
- क्लृप् (कृपू सामर्थ्य )।
- 'मुखस्य वर्णो न विकल्पतेऽस्य' (भा० वन ० १७।६)। **न विकल्पते=नान्यथा भवति, न भिद्यते।**
- 'काचो मणिर्मणिः काचो येषां बुद्धिर्विकल्पते' (पञ्चत० १।८७)। **विकल्पते=विपर्यस्यति, विपर्येति।**
- 'अथेदमधराच्यं करम्भेण विकल्पते' (अथर्व० ४।७।२)। **विगतसामर्थ्यं भवतीति सायणः।**
- 'नीवारा व्रीहिभिर्विकल्पेरन्नेकार्थत्वात्' (का० श्रौ० १।४।२ सूत्रविवरणे)। **नीवारा वा प्रयुज्यन्तां व्रीहयो वेति नैयत्यं नास्ति।**
- 'कथंचिन्न विकल्पन्ते विद्वद्भिश्चिन्तिता नयाः' (पञ्चत० १।३८५)। **न विकल्पन्ते=न सन्देहविषयतां यान्ति।**
- 'तेनोणादीनां परत्वं न विकल्पते' (विकल्प्यते) (पा० ३।१।२ सूत्रवृत्तौ)।
- 'आदिष्टो न विकल्पेत' (हितोप० २??।३)। **न विकल्पेत=इदं कर्तव्यं न वेति न विचारयेत्।**
- 'प्रेष्यमाणा विकल्पन्ते' (भा० शां० ५६।५०)। **विकल्पन्ते=कार्ये संशयं दर्शयन्ति।**
- 'ब्रह्मणा व्यहं कल्पयामि' (अथर्व० १२।२।३२)। **विकल्पयामि भिनद्मि, विशिनष्मि।**
- 'तत् सिषेवे नियोगेन स विकल्पपराङ्मुखः' (रघु० १७।४९)। **अनध्यवसायशून्यः।**
- 'मायाविकल्परचितैः' (रघु० १३।७५)। **मायाविकल्पा मायाविशेषाः।**
- 'तुल्यार्थयोर्हि तुल्यविषययोर्विकल्पो भवति न नानार्थयोः' (मी० सू० १०।६।३३ शा० भा०)।
- 'तस्य दण्डविकल्पः स्याद्यथेष्टं नृपतेस्तथा' (मनु० ९।२२८)। **दण्डनानात्वमित्यर्थः। दण्डेऽनियमः।**
- 'एवं सुरासुरगणाः समदेशकालहेत्वर्थकर्ममतयोऽपि फलेऽविकल्पाः' (भा० पु० ८।९।२८)। **अविकल्पाः=भेदशून्याः।**
- 'विकारको विकल्पानाम्' (भा० पु० १०।८५।११)।
- 'सृष्टं च पात्यनुयुगं यावत्कल्पविकल्पना' (वि० पु० १।२।६२)। **कल्पस्य सृष्टेर्विकल्पना विघटना।**
- 'पक्वान्नलेह्यपानानां मांसानां च विकल्पकाः' (भा० वन० ९२।२०)। **विकल्पका मृष्टामृष्टविभाजकाः।**

## क्रन्द्
- क्रन्द् (क्रदि आह्वाने रोदने च)।
- 'विक्रन्दितमहास्वनः शोकसागरः' (रा० २।५९।२९)। **विक्रन्दितमाक्रोशः।**

## क्रम्
- क्रम् (क्रमु पादविक्षेपे)।
- 'साधु विक्रमते' (वाजी) (पा० १।३।४१ सूत्रे वृत्तौ)। **अश्वादीनां गतिविशेषो विक्रमणमुच्यते। विक्रामत्यजिनसन्धिः (इहैव वृत्तौ प्रत्युदाहरणम्)। द्विधा भवतीत्यर्थः।**
- 'इदं विष्णुर्विचक्रमे त्रेधा निदधे पदम्' (ऋ० १।२२।१७)। **इदं (सर्वम्) पादक्रमैर्व्यापेत्यर्थः।**
- 'सृती विचक्रमे विष्वङ् साशनानशने उभे' (ऋ० १०।९०।४)। **चरणन्यासैराक्रान्तवानित्यर्थः।**
- 'विचक्रमे पृथिवीमेष एताम्' (ऋ० ७।१००।४)। **उक्तचर एवार्थः।**
- 'पृथिवीमनु विक्रमेऽहम्' (अथर्व० १०।५।२५)। **पृथिवीमुद्दिश्य क्रामामीत्यर्थः।**
- 'आतिष्ठस्व रथान्राजन् विक्रमस्व विहायसम्' (भा० आदि० ९३।१४)। **आरोह, उत्पतेत्यर्थः।**
- 'सखे विष्णो वितरं विक्रमस्व' (ऋ० ४।१८।११)।
- 'उरु विष्णो विक्रमस्व' (वा० सं० ??।३८)। **आयतान्क्रमानातिष्ठेत्याह। व्यध्वानः क्रामेयुः। विक्रामेयुः पृथग् गच्छेयुः।**
- 'एकपाद् द्विपदो भूयो विचक्रमे' (अथर्व० १३।२।२७)। **दूरमतिचक्रामेत्याह।**
- 'य एकमोजस्त्रेधा विचक्रमे' (अथर्व० १।१२।१)। **विचक्रमे विभक्तवानित्यर्थः प्रतिभाति।**
- 'स स्मरन्वै परिक्लेशं स्वपितुर्विक्रमिष्यति' (भा० उ० १७०।३)। **योत्स्यते, आस्कन्त्स्यति।**
- 'येषामुत्साहशक्तिर्भवति ते स्वल्पा अपि शत्रून् विक्रमन्ते' (पञ्चत०)। **विक्रमन्ते=विक्रामन्ति=अभिभवन्ति।**
- 'तांश्चैव विक्रमते जेतुम्' (भा० सभा० ५।६२)। **विक्रमते=क्रमते=उत्सहते।**
- 'तत्प्रहरणान्याच्छिद्य विक्रामतः' (मालती० ८।९)। **शूरवद् वर्तेते इत्यर्थः।**
- 'आरण्योऽग्निरिव हि दुःखामर्षजं तेजो विक्रमयति' (कौ० अ० ७।२।१०१)। **विक्रमयति=शूरवृत्तं कारयति।**
- 'अमुष्य त्वत्सेवासमधिगतसारं भुजवनं बलात् कैलासेपि त्वदधिवसतौ विक्रमयतः' (महिम्नः स्तोत्रे १२)। **भुजवनं बाहुसङ्घातमतिशौर्येण व्यापारयत इत्याह।**
- 'मेदिनीं दानवपते देहि मे विक्रमत्रयम्' (भा० वन० २७१।६७)। **विक्रमः क्रमः।**
- 'ततः सुमन्त्रस्त्वरितं गत्वा त्वरितविक्रमः' (रा० १।८।??)। **त्वरितविक्रमः त्वरितगमनः।**
- 'सदार्यौ राजपुत्रौ द्वौ धर्मज्ञौ धर्मविक्रमौ' (रा० २।११२।३)। **धर्मविक्रमौ धर्ममार्गवर्तिनौ।**
- 'शैनेयः श्येनवत्सङ्ख्ये व्यचरल्लघुविक्रमः' (भा० द्रोण० १२०।३५)। **लघुविक्रमः क्षिप्रचरणन्यासः।**
- 'अपाक्रामद्रथोपस्थाद् विक्रमांस्त्रीन्नरर्षभः' (भा० द्रोण० ४९।५)। **विक्रमः=क्रमः। लघुः शीघ्रः।**
- 'सर्वमावृत्त्य विक्रमम्' (मनु० ३।२१४)। **विक्रमम्=विशिष्टं क्रमम्=आनुपूर्वीं=परिपाटीम्।**
- 'गतेषु लोलाञ्चितविक्रमेषु' (कु० १।३४)। **विक्रमम्=गतिम्।**
- 'अनुत्सेकः खलु विक्रमालङ्कारः' (विक्रम० १)। **विक्रमः शौर्यम्। विसर्जनीयस्योष्मत्वाभावेनाविकृता स्थितिरपि विक्रम उच्यते।**
- 'यदस्मानपि विक्रान्तान्विक्रम्याक्रामति स्वयम्' (शि० भा० १४।३७)। **विक्रम्य सोत्साहं प्रवृत्त्य।**
- 'विक्रम्य तु हृतं चोरैर्न पालो दातुमर्हति' (मनु० ८।२३३)। **विक्रम्य बलप्रयोगं कृत्वा, साहसं प्रयुज्येत्यर्थः। विघुष्येति पाठान्तरम्।**
- 'जले विक्रममाणाया (राक्षस्याः) हनूमान् शतयोजनम्' (भट्टि० ८।२४)। **विचरन्त्या इत्यर्थः।**
- 'द्रुतविक्रान्तचन्द्रार्कमार्गो गोपानुपाद्रवत्' (वि० पु० ५।१६।२)। **द्रुतं विक्रान्तोऽतिक्रान्तश्चन्द्रार्कमार्गो येन स तथोक्तः।**
- 'सुकुमाराभिताम्रेण क्रान्तविक्रान्तगामिना' (हरि० २।११।३)। **पादेनेति विशेष्यम्।**

## क्री
- क्री (डुक्रीञ् द्रव्यविनिमये)।
- 'प्रजया स विक्रीणीते पशुभिश्चोपदस्यति' (यो गां न दित्सति)। (अथर्व० १२।४।२)। **प्रजाऽस्य विक्रीता द्रव्येण विनिमिता प्रणिदत्ता भवति, पशवश्चास्योपदस्ताः क्षीणा भवन्तीत्याह। प्रजयेति प्रकृत्यादित्वात्तृतीया।**
- 'वस्नेन विक्रीणावहा इषमूर्जं च शतक्रतो' (वा० सं० ३।४९)।
- 'गवा शतसहस्रेण विक्रीणीते सुतं यदि' (रा० १।६१।१३)।
- 'काचमूल्येन विक्रीतो हन्त चिन्तामणिर्मया' (शां० श० १।१२)। सर्वत्र समानोऽर्थः।

## क्रीड्
- क्रीड् (क्रीडृ विहारे)।
- 'यथात्मतन्त्रो भगवान्विक्रीडत्यात्ममायया' (भा० पु० २।८।२३)। **विक्रीडति विहरति। अनायस्तस्तास्ता लीलाः समाचरतीत्यर्थः।**
- 'विक्रीडितो यथैवाहं क्रीडामृग इवाधमः' (भा० पु० ६।२।३७)। **विक्रीडितः क्रीडनकतां नीतः।**
- 'विक्रीड्य सुचिरं भीमो राक्षसेन सहानघ। निजघान महावीर्यस्तं तदा…' (भा० ३।५६)॥ **विक्रीड्य=प्रहस्य, नर्मवचनमुदीर्य।**

## क्रुश्
- क्रुश् (क्रुश आह्वाने रोदने च)।
- 'भ्रातृनन्ये पितृनन्ये पुत्रानन्ये विचुक्रुशुः' (भा० सौ० ८।१२१)। **विचुक्रुशुः=आचक्रन्दुः।**
- 'कृष्णं च जिष्णुं च हरिं नरं च त्राणाय विक्रोशति' (भा० सभा० ६७।३३)। **भवति।**
- 'कस्य वयं विक्रोशामः' (मध्यम० १)। **आक्रन्दाम इत्यर्थः।**
- 'राघवस्तुतिसंयुक्ता गगने च विचुक्रुशुः। साधु साध्विति हृष्टानां देवानां शोभना गिरः' (रा० ६।९२।६९)॥ **विचुक्रुशुः=प्रतिदध्वनुः, प्रतिध्वनिताः प्रतिशब्दिताः प्रतिश्रुत्वत्यो बभूवुरित्यर्थः। क्रोशतिरिहाकर्मकः।**

## क्लिद्
- क्लिद् (क्लिदू आर्द्रीभावे)।
- 'वर्षाम्बुविक्लिन्नं पद्ममागलितं यथा' (भा० पु० १।५४।१२)। **विक्लिन्नम्=विशेषेण क्लिन्नमुन्नम्।**

## क्षर्
- क्षर् (क्षर संचलने)।
- 'तस्य यो रसो व्यक्षरत्' (श० ब्रा० १४।१।१।११)। **व्यक्षरत्=निरस्यन्दत।**
- 'विक्षरन्तं महामेघम्' (भा० १४।२१८४)। **विक्षरन्तं प्रस्यन्दमानम्।**
- 'सा विक्षरन्ती रुधिरं बहुधा घोरदर्शना' (हरि० ३।१८।२४)। **विक्षरन्ती=विस्रवन्ती=स्यन्दमाना।**

## क्षि
- क्षि (क्षि हिंसायां स्वादिः)।
- 'एते वैतं विक्षिणन्ति यं विचिकीर्षन्ति' (श० ब्रा० ९।१।१।२३)। **क्षीणमपचितं कुर्वन्तीत्याहृ। ब्राह्मणे तु श्नाविकरणोऽयं प्रयुक्तः।**

## क्षिप्
- क्षिप् (क्षिप प्रेरणे)।
- 'महार्णवं विक्षिपेत्संक्षिपेच्च' (भा० आश्व० ४२।५९)। **विक्षिपेत्=विस्तारयेत्।**
- 'तत्र मेधाविनः केचिदर्थमन्यैरुदीरितम्। विचिक्षिपुर्यथा श्येनो नभोगतमिवामिषम्' (भा० सभा० ३६।६)॥ **विचिक्षिपुः=आददाना व्यकुर्वन्।**
- 'सुहृदो विक्षिपन्त्याशु कथाभिर्व्रणवेदनाः' (सुश्रुत० २।१।६९)। **विक्षिपन्ति=हरन्ति=अपनुदन्ति।**
- 'ये स्वामिनं दुष्टतमं वदन्ति वाञ्छन्ति वृद्धिं न च विक्षिपन्ति' (भा० सभा० ७१।१)। **न विक्षिपन्ति व्याकुला न भवन्ति। क्षिपतिरिहोपसर्गवशादकर्मकः।**
- 'तस्य विक्षिपतश्चापं सन्दधानस्य चासकृत्' (भा० वन० १७।५)। **विक्षिपतः=कर्षतः।**
- 'विक्षिपन्नादयंश्चापि धनुः श्रेष्ठम्' (भा० वन० १७।३)। **उक्तोऽर्थः।**
- 'अभितश्चक्षुषी विक्षिपन्ती' (सा० द०)। **प्रेरयन्तीत्याह।**
- 'ज्यां विक्षिपन्तश्च महाधनुर्भ्यः' (भा० वन० २६९।२४)। **विक्षिपन्तोऽवरोपयन्तः।**
- 'स्फुरता विक्षिप्यमाणा धनुषा नरेन्द्राः' (भा० आदि० १८७।१८)। **प्रास्ताः, परास्ताः, मिथो विश्लेषिताः सन्तः, इतस्ततोऽवशं नुद्यमानाः।**
- 'सर्वगात्राणि विक्षिप्य किं शेषे' (रा० ६।९५।३५)। **विक्षिप्य=वितत्य=प्रसार्य।**
- 'भ्रूविक्षेपं कथयति' (पा० ३।४।५४ सूत्रे वृत्तिः)। **भ्रुवौ विक्षिप्य उदच्य, उन्नमय्य।**
- 'गरुत्मानथ विक्षिप्य पक्षौ मारुतवेगवान्' (भा० शां० ३३७।३६)। **विक्षिप्य प्रसार्य।**
- 'शत्रुघ्नविक्षेपविमूढसंज्ञां समीक्ष्य कुब्जाम्' (रा० २।७८।२६)। **विक्षेप इतस्ततः कर्षणम्। अङ्गहारोऽङ्गविक्षेपः (अमरः)। नृत्यविशेष इत्यर्थः।**

## क्षुभ्
- क्षुभ् (क्षुभ संचलने)।
- 'यदाशसा वदतो मे विचुक्षुभे' (अथर्व ७।५७।१)। **विचलितं विघटितं विकृतिमद्वाऽभूदित्याह।**
- 'अम्भोधयः श्वासहता विचुक्षुभुः' (भा० पु० ७।८।३२)। **विचुक्षुभुः=क्षोभमुपजग्मुः, विचेलुः, विजह्वलुः।**

## खण्ड्
- खण्ड् (खडि मडि भेदने)।
- 'ताडिता अपि दण्डेन शस्त्रैरपि विखण्डिताः। न वशं योषितो यान्ति न दानैर्न च संस्तवैः' (पञ्चत० ४।६०)। **विखण्डिता विशकलिताः।**

## खन्
- खन् (खनु अवदारणे)।
- 'यत्ते भूमे विखनामि क्षिप्रं तदपि रोहतु' (अथर्व० १२।१।३५)। **विखनामि=उत्खनामि।**

## ख्या
- ख्या (ख्या प्रकथने)।
- 'व्यन्धो अख्यदहिमाददानः' (ऋ० ४।१९।९)। **व्यख्यत् अपश्यत्।**
- 'रात्री व्यख्यदायती पुरुत्रा देव्यक्षभिः' (ऋ० १०।१२७।१)। **व्यख्यत् प्राकाशयत् अदीपयत् प्रभामकरोत्।**
- 'वि नाकमख्यत्सविता' (ऋ० ५।८१।२)।
- 'जातो यदग्ने भुवना व्यख्यः' (ऋ० ७।१३।३)। **उक्तपूर्व एवार्थ एतयोरुदाहृत्योः। त्रिषु लोकेषु विख्यातः प्रख्यातः, प्रसिद्धः, प्रतीतः।**

## गण्
- गण् (गण संख्याने)।
- 'वायवीयैर्विगण्यन्ते विभक्ताः परमाणवः' (याज्ञ० ३।१०४)। **विगण्यन्ते=गण्यन्ते=संख्यायन्ते। विशब्दोऽविशेषकृत्।**
- 'ततो भूयो व्यगणयत् स्वबुद्ध्या मुनिसत्तमः' (भा० शल्य० ५०।६१)। **व्यचारयदित्यर्थः।**
- 'किमपि विगणयन्तो बुद्धिमन्तः सहन्ते' (पञ्चत० ३।४०)। **किमपि चिन्तयन्त इत्यर्थ इति वयम्। अवजानन्त इति संस्कृतशार्मण्यकोषः। अस्मदुक्त एवार्थः साधुरितीमा उदाहृतयो भूयस्समर्थयन्ते--अदूरवर्तिनीं सिद्धिं राजन् विगणयात्मनः (रघु० १।८७)।**
- 'तांस्तान् विगणयन्नर्थान्' (भा० वन० २९८।२०)।
- 'एवं यथावद् विगणय्य बुद्ध्या' (रा० ३।४४।३१)।

## गद्
- गद् (गद व्यक्तायां वाचि)।
- 'न हि निम्बात्स्रवेत्क्षौद्रं लोके विगदितं वचः' (रा०)। **विशेषेण गदितमु, बहुलमुच्चारितम्।**

## गम्
- गम् (गम्लृ गतौ)।
- 'न विगच्छति वैदेह्याश्चन्द्रांशुसदृशी प्रभा' (रा० २।६०।१६)। **विगच्छति=अपगच्छति=अपैति।**
- 'वासवृक्षे समागम्य विगच्छन्ति यथाण्डजाः। नियतं विप्रयोगान्तस्तथा भूतसमागमः' (बुद्ध० ६।४६)॥ **विगच्छन्ति=वियुज्य वियुत्य गच्छन्ति, विप्रयुक्ता गच्छन्ति। व्यपयान्ति।**
- 'त्रेधा विष्वग् विगच्छति' (अथर्व० ११।८।३३)। **उक्तोऽर्थः।**
- 'ततो निशा व्यगमन्महात्मनां संशृण्वतां विप्रसमीरिता गिरः' (भा० १४।१९।१२)। **व्यगमत्=व्यत्यगात्। इदानीं दूरं व्यगमल्लज्जा लज्जावतीनाम्। अत्यन्तं व्यनशदित्यर्थः।**
- 'शय्याप्रान्तविवर्तनैर्विगमयत्युन्निद्र एव क्षपाः' (शा० ६।५)। **यापयति क्षपयति।**
- 'आशास्यमीतिविगमप्रभृति प्रजानाम्' (माल० ५।२०)। **ईतिविगमः=दैवीनामापदां विनाशः।**
- 'यथा क्रीडोपस्कराणां संयोगविगमाविह' (भा० पु० १।१३।४३)। **विगमो वियोगः। केवलो विगमशब्दस्तु वियोगं नाह। संयोगसमभिव्याहृतस्तु तत्रार्थे शक्त इति सुधीभिरवधेयम्। निष्प्रभे विगतारोकौ (अमरः)। विगतो निष्प्रभः। प्रयोगस्त्वत्रार्थे नोपलभ्यते।**
- 'अवनितलविगतैश्च भूतसङ्घैः' (भा० द्रोण० ३७।३४)। **विगतैः=विकीर्णैः।**
- 'विगते बाहुवीर्ये' (अथर्व० ५।२१।१०)। **विगते विनष्टे।**
- 'विगतं तु विदेशस्थं शृणुयाद्यो ह्यनिर्दशम्' (मनु० ५।७५)। **विगतमुपरतं मृतम्।**
- 'वेः शालच्छङ्कटौ' (पा० ५।२।२८)। **इत्यत्र वृत्तौ विगते विशाले शृङ्गे। तद्योगाद् गौरपि विशाल उच्यत इत्युक्तम्। अन्यानुरक्ता विगता (वैजयन्ती)।**

## गर्ह्
- गर्ह् (गर्ह गल्ह कुत्सायाम्)।
- 'प्रमाणदृष्टधर्मेण कथमस्मान्विगर्हसे' (भा० आदि० ११७।१७)। **विगर्हसे=गर्हसे=निन्दसि=कुत्सयसि।**
- 'अयं द्विजैर्विद्वद्भिः पशुधर्मो विगर्हितः' (मनु० ९।६६)। **विगर्हितो विनिन्दितः।**
- 'यदि भीष्मः स्त्रियं हन्यात्सन्तः कुर्युर्विगर्हणम्' (भा० उ० १९२।६९)।
- 'प्राप्ता नाम विगर्हणा स्थितिमतां मध्येऽनुजानामपि' (वेणी० १।१२)। **स्पष्टोऽर्थः।**

## गल्
- गल् (गल इति लौकिको धातुः स्रवणेऽवस्रंसने वा वर्तते)।
- **प्रायेण निष्ठायां दृश्यन्ते प्रयोगाः।**
- 'महावनमिव च्छिन्नं शिश्ये विगलितद्रुमम्' (भा० वि० २३।३२)। **विगलिताः पतिता द्रुमा यत्र तत्।**
- 'रतिविगलितबन्धे केशपाशे सुकेश्याः' (विक्रम०, रघु० ९।६७, तत्र प्रियाया इति पाठः)।
- 'रतौ निधुवने विगलिता विघटिता विस्रस्ता बन्धाः कबर्यो यत्र। जलात्पुनर्विगलितो (मत्स्यो) गलितो वकेन' (पञ्चत० २।८७)। **विगलितो भ्रष्ठः, निष्क्रान्त इति यावत्। गलितो निगिलितः, अवगीर्णः।**
- 'वियोगाग्निविगलज्जीवितोऽभवत्' (कथा० ७।७५)। **विगलत्=द्रवत्, भ्रश्यत्।**
- 'कामाग्निनेव सन्तप्तः स्विन्नो विगलितः स च' (कथा० १८।७८)। **उक्तोऽर्थः।**
- 'विगलितमेधवर्चसः' (भा० आदि० १९।२५)। **क्षरिताम्रज्योतिष इत्यर्थः।**
- 'दाक्षिण्योदकवाहिनी विगलिता' (मृच्छ०)। **विगलिता निःशेषेण स्रुता स्यन्ना स्कन्ना शोषं गतेत्यर्थः।**
- 'मयि विगलितप्रत्याशत्वाद् विवाहविधेः पुरा' (मालती० ९।११)। **विगलितप्रत्याशः=नष्टाशंसः।**

## गाह्
- गाह् (गाहू विलोडने)।
- 'एष विप्रैरभिष्टुतोऽपो देवो विगाहते' (ऋ० ९।३।६)। **अपः समुद्रं प्रविशति, अप्सु निमज्जति।**
- 'स व्यगाहत विगाढमन्मथः' (दीर्घिकाः) (रघु० १९।९)। **उक्तोऽर्थः। विगाढमन्मथः=प्रौढमदनः।**
- 'विषमोपि विगाह्यते नयः कृततीर्थः पयसामिवाशयः' (कि० २।३)। **विगाह्यते=प्रविश्यते।**
- 'निशा व्यगाहत सुखशीतमारुता' (भा० उ० १८२।२९)। **व्यगाहत=अवातरत्।**
- '(वनस्पतिः) अन्तर्भूमिं विगाहते मूलैः' (सुश्रुत० १।२७०।५)। **अन्तः प्रविशतीत्यर्थः।**
- 'दुःखेन हि विगाह्यते प्रचकितै राज्ञां गृहं वार्धिवत्' (पञ्चत० १।४२०)। **उक्तोऽर्थः।**
- 'तथा मुनीनां चरितं व्यगाह्यत' (कु० ५।१९)। **अन्वस्रियत, अन्वचर्यतेत्यर्थः।**
- 'यदिन्द्रादो दाशराज्ञे मानुषं विगाहथाः' (अथर्व २०।१२८।१२)। **विगाहथाः=व्यगाहथाः, व्यविध्यः।**
- 'अथात्मनः शब्दगुणं गुणज्ञः पदं विमानेन विगाहमानः' (रघु० १३।१)। **विगाहमानः=अतिक्रामन्।**
- 'ईषद् विगाहमानायां रजन्यां दिवसे गते' (हरि० २।२५।९)। **अल्पमतिक्रान्तायामित्यर्थः।**
- 'विगाह्यमानां सरयूं च नौभिः' (पश्यन् रेमे) (रघु० १४।३०)। **विगाह्यमाना=विलोड्यमाना, क्षोभमापाद्यमाना।**
- 'अन्तर्जले विगाढः' (पर्वतः) (रा० ५।७।३९)। **विगाढः=निमग्नः।**
- 'विगाढायां रजन्यां च राजा दैन्यं परं गतः' (भा० द्रोण० १८३।२०)। **विगाढा=अवतीर्णा।**
- 'मकरैर्नागभोगैश्च विगाढाः' (जलराशयः) (रा० ५।७४।३१)। **विगाढाः कृतावगाहाः।**
- 'विगाढे रजनीमुखे' (भा० वन० ४६।५)। **विगाढेऽतिक्रान्ते। रजनोमुखं प्रदोषः।**
- 'जनस्य तस्मिन्समये विगाढे' (रघु० १६।५३)। **विगाढे=कठिने।**
- 'विगाढमन्मथः' (रघु० १९।९)। **प्रौढमदनः=विवृद्धमनसिजः।**
- 'विगाढे युधि सम्बाधे वत्स्यसे माम्' (भा० ३।१६।१४)। **विगाढे वृद्धिमुपेयुषि।**
- 'विगाह्यागाधगम्भीराम्' (उशतीम्) (भा० उ० ७६।१४)।

## गुप्
- गुप् (गुपू रक्षणे)।
- 'यदैतमनुपश्यत्यात्मानं देवमञ्जसा। ईशानं भूतभव्यस्य न ततो विजुगुप्सते' (श० ब्रा० १४।७।२।१८)। **न विजुगुप्सते=नोद्विजते।**

## गै
- गै (कै गै शब्दे)।
- 'विगायति च यो लोके यवनानां विलोकनम्' (शि० भा०)। **निन्दति विरुणद्धि वा।**
- 'विगीयसे मन्मथदेहदाहिना' (नै० १।७९)। **विगीयसे=निन्द्यसे, अवक्षिप्यसे। विगानं वचनीयत्वम् इति सङ्कीर्णवर्गान्ते स्वामिनोद्धृतं वचः।**
- 'अभिचारं चकारास्येत्यविगाना जनश्रुतिः' (रा० ७।१३३)। **अविगाना=अविसंवादा=अविप्रतिपन्ना।**
- 'यश्चाधरोत्तरानर्थान् विगीतान्नावबुध्यते' (मनु० ८।५३)। **विगीतान्=विरुद्धान्। संकुलान् परस्परव्याहतान्।**

## ग्रन्थ्
- ग्रन्थ् (ग्रथि कौटिल्ये, ग्रन्थ सन्दर्भे)।
- 'अन्तानुष्णीषेण विग्रथ्नाति' (श० ब्रा० ३।३।२।१८)। **बध्नातीत्यर्थः।**

## ग्रह्
- ग्रह् (ग्रह उपादाने)।
- 'आज्यं जुह्वां चतुष्कृत्वो विगृह्णाति' (श० ब्रा० ३।२।४।८)। **विगृह्णाति=विभज्य गृह्णाति।**
- 'तदेनानि द्वधा विगृह्णीयात्' (ऐ० ब्रा० ७।३२)।
- 'तं विगृह्णाति देवेभ्यस्त्वा…य एवं कुर्याद्यथादेवतं त्वेव विगृह्णीयात्' (श० ब्रा० ४।२।३।११)। **विभजेदित्यर्थः।**
- 'अचेतसो वि जगृभ्रे परुष्णीम्' (ऋ० ७।१८।८)। **विजगृभ्रे=विजगृहिरे=विस्रावितजलां निःशेषितापां चक्रुरित्यर्थः। विग्रहः कूलभेद इति सायणः।**
- 'अथ निग्राभ्याभ्यो ग्रहान् विगृह्णते' (श० ब्रा० ३।९।४।२५)। **निग्राभ्याभ्यस्तन्नामिकाभ्योद्भ्य उद्धृत्य भरन्तीत्यर्थः।**
- 'अपशब्दांश्चास्य विगृह्णीयात्' (का० सं० त्रि० शिष्योप०)।
- 'यदास्य चित्तमर्थेषु समेष्विन्द्रियवृत्तिभिः। न विगृह्णाति वैषम्यम्…' (भा० पु० ३।३२।२४)। **विगृह्णाति=विविच्य गृह्णाति, विबुध्यते।**
- 'अन्तर्भूमिगताश्चान्ये हयानां चरणान्यथ। व्यगृह्णन् दानवा घोरा रथचक्रे च भारत' (भा० वन० १७२।८)॥ **अभञ्जन् अमृद्नन्नित्यर्थः प्रतिभाति। धृतवन्तो गृहीतवन्त इति कश्चित्।**
- 'सन्दधीत न चानार्यं विगृह्णीयान्न बन्धुभिः' (भा० शां० ७०।५)। **विग्रहमाचरेत्, सम्प्रहरेत्, युध्येत।**
- 'विगृह्यते राहुणा दिनाधीशः' (पञ्चत० १।२३१)। **उक्तोऽर्थः।**
- 'यत्कृतेऽरीन् व्यगृह्णीम' (भट्टि० १७।२३)।
- 'विजगृहे तिसृणां जयिनं पुराम्' (कि० १८।१२)। **गृहीतवानित्यर्थः। विशब्दो नार्थे विशेषं करोति।**
- 'राजानं बोधिसत्त्वं प्रति विग्राहयामासुः' (अवदा० जा० २३)। **बुद्धिभेदं जनयामासुः, बिभिदुः।**
- 'सर्वमिदं पूर्वकर्मकृतं सुखासुखम्, न प्रयत्नसामर्थ्यमस्तीत्येव मन्य एनं विग्राहयामास' (अवदा० जा० २३)। **विपरीतं ग्राहयामास बोधयामासेत्युक्तं भवति।**
- 'अनुयुगविगृहीतदेहाः' (ब्रह्मविष्णुगिरीशाः) (भा० पु० ४।१।२७)। **परिगृहीतविविधतनवः, धृतनानाशरीरा इत्यर्थः।**
- 'विगृहीतादपीष्यते' (पा० ४।२।९३ सूत्रे वार्त्तिकम्। **अवयवशो गृहीतादित्यर्थः।**
- 'बन्धुना विगृहीतोऽहम्' (भट्टि० ६।८६)। **विगृहीतो विरोधितः।**
- 'स जायमानो विगृहीतमात्रः' (भा० आदि० ९०।१५)। **विग्रहेण सर्वाङ्गकलापेन सम्पन्नमात्र इति नीलकण्ठः। विभक्तावयव इति तु मूलानुवाद्यर्थः।**
- 'बलवता विगृहीतस्य तदनुप्रवेशो विदेशगमनं वा' (तन्त्रा० ३, उपक्रमे)। **विगृहीतस्यायोध्यमानस्य।**
- 'षोडशाक्षरेण विगृह्य' (शां० श्रौ० १०।८।१८)। **विगृह्य=प्रगृह्य।**
- 'मध्ये ह्रदस्य प्लवस्व विगृह्य चतुरः पदः' (अथर्व० ४।१५।१४)। **प्रसार्येति दुर्गः। विश्लेष्येति तु परे।**
- 'तस्मादिमानि वयांसि विगृह्य पक्षावनायुवानानि पतन्ति' (श० ब्रा० ४।१।२।२६)। **विगृह्य=वितत्य, विस्तार्य।**
- 'विगृह्य शत्रून्कौन्तेय ज्ञेयः क्षितिपतिस्तदा' (भा० आश्रम० ६।७)। **विगृह्य=युद्ध्वा।**
- 'विगृह्य चक्रे नमुचिद्विषा बली य इत्थमस्वास्थ्यमहर्दिवं दिवः' (शिशु० १।५१)। **उक्तोऽर्थः।**
- 'देवराजो विगृह्येदं काले वचनमब्रवीत्' (भा० वन० १७४।१)। **विगृह्य विशेषेण गृहीत्वा, स्वीयत्वेनाङ्गीकृत्य।**
- 'धनुर्विगृह्य' (भा० ४।२०८६)। **गृहीत्वेत्यर्थः। नार्थो विना।**
- 'एतद्वा एनं देवा एषु लोकेषु विग्राहमैच्छन्' (श० ब्रा० ६।३।३।५)। **एकैकशोऽन्वैच्छन्नित्यर्थः। विग्राहमिति विपूर्वाद् गृह्णातेर्णमुल्। आश्व० श्रौ० ८।३ इत्यत्रापि विग्राहमिति प्रयोगः। तत्र पृथक् कृत्वेत्यर्थः।**
- 'यथा लोहस्य निःस्यन्दो निषिक्तो बिम्बविग्रहम्। उपैति' (भा० आश्व० १८।९)। **विग्रह आकारो रूपम्।**
- 'त्रयी विग्रहवत्येव सममध्यात्मविद्यया' (माल० १।१४)। **विग्रहः शरीरम्।**
- 'विग्रहाच्च शयने पराङ्मुखीर्नानुनेतुमबलाः स तत्वरे' (रघु० १९।३८)। **विग्रहः कलहः।**
- 'उग्राय विग्रहायास्मै त्वया प्रेषयता ह्यमुम्' (शि० भा० १७।३५)। **विग्रहो  युद्धम्। वृत्त्यर्थबोधकं वाक्यं विग्रह इति वैयाकरणाः।**
- 'अनुग्रहं विग्रहं वा मन्यसे तद्विधेहि नः' (भा० पु० १०।१६।५९)। **विग्रहो निग्रहोऽनुग्रहविपर्ययो वा। अत्रार्थेऽन्यत्र मृग्योऽस्य प्रयोगो बहुश्रुतैः। परिमाण च कालस्य कल्पलक्षणविग्रहम्। विग्रहो विभागः।**

## ग्लै
- ग्लै (ग्लै हर्षक्षये)।
- 'नानुध्यायाद् बहूञ्छब्दान्वाचो विग्लापनं हि तत्' (छां० उ०)। **विग्लापनं व्ययः, अपक्षयः।**
- 'तन्नो विग्लापयति' (भा० पु० ३।२।२२)। **विग्लापयति खेदयति, विमनाययति, विमनस्कान्करोतीत्यर्थः।**

## घट्
- घट् (घट चेष्टायाम्)।
- 'एते द्रागेव विघटिष्यन्ते।' **भेदं प्राप्स्यन्ति पलायिष्यन्त इति वा।**
- 'ततो विजघटे शैलैः' (भट्टि० १४।६६)। **विघटितम्। शैला भेदमापुः, संहतिं जहुरित्यर्थः।**
- 'कार्यमुद्घाटितं क्वापि मध्ये विघटते यतः' (हितोप० ४।२)। **विघटते=प्रतिहन्यते विराममेति।**
- 'वयस्य विघाट्यतां द्वारम्' (अवि० ५)। **उद्घाट्यतां विव्रियतामित्यर्थः।**
- 'विघटयन्त्यग्रे नभोऽम्भोमुचः' (मालती० ५।२)। **विघटयन्ति द्विधा विभजन्ति।**
- 'उपरि विघटमानः प्रौढतापिच्छनीलः' (मालती० ९।२४)। **विघटमानः=रूपनानात्वं परिगृह्णानः।**
- 'अहो विघटितं तिमिरपटलम्' (प्र० च०)। **संहतभावमहासीदित्यर्थः।**
- 'मन्त्रिणा पृथिवीपालचित्तं विघटितं यदि। वलयं स्फटिकस्येव को नु सन्धातुमर्हति' (हितोप० २।१५७)॥ **विघटितं द्विधा भिन्नम्।**

## घट्ट्
- घट्ट् (घट्ट चलने)।
- 'द्वारै विघट्टयन्कराभ्याम्' (भा० सभा० ५७।११)।
**उद्घाटयन्नित्यर्थः।**
- 'कपोलकण्डूः करिभिर्विनेतुं विघट्टितानां सरलद्रुमाणाम्' (कु० १।९)। **विघट्टितानां बलवत्कम्पितानाम्।**
- 'दर्व्या विघट्टय' (सुश्रुत० १।३२।१९)।
- 'आयुर्वायुविघट्टिताभ्रपटलीलीनाम्बुवद्भङ्गुरम्' (भतृ० ३।५४)। **विघट्टिता=विक्षिप्ता।**
- 'तदीयमातङ्गघटाविघट्टितैः… दिग्गजैः' (शिशु० १।६४)। **विघट्टितैः=विकीर्णैः।**
- 'सूर्यस्य विविधवर्णाः पवनेन विघट्टिताः कराः साभ्रे वियति धनुःसंस्थाना ये दृश्यन्ते तद् इन्द्रधनुः' (व० बृ० सं० ३४।१)। **उक्तोऽर्थः।**
- 'हेषितं ह्युपशृण्वाने द्रोणे सर्वं विघट्टितम्' (भा० ४।१४९४)। **सर्वं रहस्यमुद्भिन्नमित्याह।**

## घस्
- घस् (घस्लृ अदने)।
- 'विघसो भुक्तशेषं तु' (मनु० ३।२८५)। **तथा चोत्तरे रामचरिते प्रयोगः--तृप्यत्कालकरालवक्त्रविघसव्याकीर्यमाणा इव (भुवः) (५।६)।**
- 'वकविघसपङ्कसारा नचिरात् कावेरि भवितासि' (आर्या०)।
- 'किमद्याश्वत्थामा तदरिरुधिरासारविघसम्' (वेणी० ३।२५)। **विघसो भोजनम्।**

## घुष्
- घुष् (घुषिर् अविशब्दने, विशब्दनं प्रतिज्ञानं ततोन्यस्मिन्नर्थे, शब्द इत्यन्ये पेठुः)।
- 'तूर्यगीतविघुष्टानि विमानानि' (रा० ३।३९।१९)। **विघुष्टानि=शब्दपूर्णानि।**
- 'अहो दानं विघुष्टं ते सुमहत् स्वर्गवासिभिः' (भा० ३।१५४३३)। **विघुष्टमुच्चैर्घोषितम्।**

## घूर्ण्
- घूर्ण् (घुण घूर्ण भ्रमणे)।
- 'विनिपेतुः पृथक् केचित्तथाऽन्ये विजुघूर्णिरे' (हरि० १२५४७)। **विजुघूर्णिरे=इतस्ततो भ्रेमुः।**

## चक्ष्
- चक्ष् (चक्षिङ् व्यक्तायां वाचि)।
- 'उपस्थे मातुर्विचष्टे' (ऋ० ५।१९।१)। **विचष्टे प्रकाशते भासते, भाति।**
- 'त्रयः केशिन ऋतुथा विचक्षते' (ऋ० १।१६४।४४)। **उक्तोऽर्थः।**
- 'शतं नो रास्व शरदो विचक्षे' (ऋ० २।२७।१०)। **विचक्षे=दर्शनाय।**
- 'तदयं केतो हृद आ वि चष्टे' (ऋ० १।२४।१२)। **विचष्टे विपश्यति।**
- 'परि चक्ष्व वि चक्ष्वेन्द्रश्च सोम जागृतम्।' (ऋ० ७।१०४।२५)। **उक्तचर एवार्थः।**
- 'तया पवस्व धारया यया पीतो विचक्षसे' (ऋ० ९।४५।६)। **विचक्षसे=आत्मानं प्रादुर्भावयसि।**
- 'गृह्या गृह्णानो बहुधा विचक्ष्व' (अथर्व० ५।२०।४)। ** (हे दुन्दुभे) बहुधा घोषणां कुर्वित्याह।**
- 'इति शुश्रुम धीराणां ये नस्तद विचचक्षिरे' (ईश० उ० १२)। **उपदिदिशुः, व्याजह्रुः।**

## चर्
- चर् (चर गतिभक्षणयोः)।
- 'अधिज्यधन्वा विचचार दावम्' (रघु० २।८)। **वभ्राम, पर्याट।**
- 'इष्टान् देशान् विचर जलद विद्युता संभृतश्रीः' (मेघ० ११७)। **उक्तोऽर्थः।**
- 'बृहस्पतेस्तु भगिनी वरस्त्री ब्रह्मचारिणी। योगसिद्धा जगत्कृत्स्नमसक्ता विचचार ह' (हरि० १।३।४५)। **अनन्तरोदीरित एवार्थः।**
- 'यन्मे माता प्रलुलुभे विचरन्त्यपतिव्रता' (मनु० ९।२०)। **कामचारतः स्वैरं परिभ्रमन्तीत्यर्थः।**
- 'हविषि व्यचरत्तेन वषट्कारं गृणन् द्विजः' (भा० पु० ९।१।१५)। **व्यचरत्=अपाचरत्, प्रामाद्यत्। अन्यत्रान्वेष्योऽयमर्थः सुधीभिः।**
- 'तांस्तु सर्वान्नरव्याघ्रः सैन्धवान् व्यचरद्वली' (भा० आश्व० ७७।३०)। **व्यचरत्=आक्रामत्, आस्कन्दत्, अभ्ययात्।**
- 'असिमार्गान् बहुविधान् विचेरुः सैनिका रणे' (भा० द्रोण० ९७।१७)। **विचेरुः=आचेरुः। विशब्दो नानात्वे।**
- 'आत्मनः परिमर्शेन बुद्धिं बुद्ध्या विचारयेत्' (भा० शां० १२०।१९)। **साधकबाधकभूमौ संचारयेदिति नीलकण्ठः।**
- 'पुत्रो मातरा विचरन्नुपावसि' (वा० सं० १२।१०७)। **उपावसि तस्याः साह्यमाचरसि।**
- 'विषसलिलतुलाग्निप्रार्थिते मे विचारे' (मृच्छ० ९।४३)। **विचारो व्यवहारपरीक्षा।**
- 'कस्येयं मृगशावाक्षी वनान्तरविचारिणी' (हरि० २।२८।७८)। **वनान्तरविचारिणी वनमध्ये भ्रमन्ती।**
- 'आज्ञा गुरूणां ह्यविचारणीया' (रघु० १४।४६)। **अविचारणीया, अचिन्तनीया, अनाशङ्कनीया।**
- 'को विचारः स्वेषूपकरणेषु' (उत्तर०)। **विचारो विचारणा=अनध्यवसायः, विमर्शः।**
- 'नास्त्यर्थो विज्ञानविसहचरेण, अस्ति तु ज्ञानमर्थविसहचरं स्वप्नादौ कल्पितम्' (यो० सू० ४।१४ भाष्ये)। **विज्ञानविसहचरेण=विज्ञाननान्तरीयकत्वेन। विर्विरोधे।**
- 'प्रत्यक्षमपि कर्मेदं करोतीव विचारणाम्' (अवदा० जा० २।३१)। **विचारणां सन्देहम्।**
- 'विचरितप्राया मया लङ्का' (अभि० २)। **प्रायेण भ्रान्तेत्यर्थः।**
- 'अपूर्वमकृतं नित्यं य एनमविचारिणम्' (भा० आश्व० ५१।३४)। **अविचारिणम्=अविचालिनम्=कूटस्थम्।**

## चर्च्
- चर्च् (चर्च अध्ययने)।
- 'पामपामे विचर्चिका' (अमरः)। **प्रत्ययोपसर्गाभ्यां रोगप्रतीतिरिति तत्त्वबोधिनी।**

## चल्
- चल् (चल कम्पने, चल विलसने)।
- 'व्यचालीदम्भसां पतिः' (भट्टि० १५।७०)। **अक्षुभदित्यर्थः।**
- 'विचलति पत्रे शङ्कितं भवदुपयानम्' (गीत० ५)।
- 'नादण्ड्यो नाम राज्ञोस्ति धर्माद् विचलितः स्वकात्' (याज्ञ० १।३५८)। **विचलितो भ्रष्टः।**
- 'अधिकरणविचाले च' (पा० ५।१।४३)। **विचालोऽन्यथाकरणम्, सङ्ख्यान्तरापादनम्। एकस्यानेकीकरणम्, अनेकस्य चैकीकरणम् इति वृत्तिः।**
- 'विचाली हि संवत्सरशब्दः, सावनोपि गणितदिवसकः, शीतोष्णवर्षलक्षणोऽपि चान्द्रमसोपि' (मी० ६।७।३८ सूत्रे शा० भा०)। **विचाली=अनियतः।**

## चि
- चि (चिञ् चयने)।
- 'कृतं न श्वघ्नी विचिनोति देवने' (ऋ० १०।४३।५)।
- 'एते हीदं सर्वं विचिन्वन्ति' (श० ब्रा० ९।१।१।२३)। **परिचिन्वन्ति प्रत्यभिजानन्तीति वेत्याह।**
- 'न यजमानः सोमं विचिनुयात्' (आप० श्रौ० १०।७।२०।१६)।
- 'तृणाद्यपनयेन शोधनं विचयनम्' (रुद्र०)।
- 'ततस्त्रैलोक्यमृषयो व्यचिन्वन्त सुरैः सह' (भा० अनु० ८५।२०)। **व्यचिन्वन्त=व्यचिन्वत=अमृगयन्त=अन्वैच्छन्।**
- 'विचिनोति मां तातः सहैवाश्रमवासिभिः' (भा० वन० २९७।८४)। **विचिनोति=अन्विष्यति।**
- 'कृष्णाजिने सोमांशून् विचिनोति' (कौ० सू० २४, ३-७)।
- 'नार्यस्ते पत्न्यो लोम विचिन्वन्तु मनीषया' (वा० सं० २३।३६)। **लोमानि पृथक् कुर्वन्त्वित्यर्थः।**
- 'ज्योतिर्मयं विचिन्वन्ति योगिनस्त्वां विमुक्तये' (भा० पु० १०।२३)। **जिज्ञासन्त इत्यर्थः।**
- 'गदामि वेदान् विचिनोमि छन्दः' (भा० वन० १९७।८)।
- 'क्रव्यात्क्रविष्णुर्वि चिनोत्वेनम्' (अथर्व० ८।३।४)। **एनं यातुधानम्। विचिनोतु इतस्ततो भक्षणायाकृष्य विप्रकीर्णं करोतु।**
- 'त्वया वयं पवमानेन सोम भरे कृतं वि चिनुयाम शश्वत्' (ऋ० ९।९८।५८)। **विचिनुयाम सम्पादयेम।**
- 'चन्द्रमा अस्मै पूर्वपक्षापरपक्षान् विचिनोति पुण्याय कर्मणे' (ऐ० आ० २।१।७)। **विशेषेण सम्पादयति, निर्मिमीत इत्यर्थः।**
- 'घनानि व्यवसायेन विचीयन्ते महावने' (रा० ३।४३।३१)। **विचीयन्ते संगृह्यन्ते।**
- 'फलानि वृक्षमारुह्य विचिन्वन्ति च ये तदा' (भा० आदि० १२८।२१)। **विचिन्वन्ति=अवचिन्वन्ति।**
- 'अयमेमि विचकाशद् विचिन्वन्दासमार्यम्' (ऋ० १०।८६१९)।
- 'विचिन्वतीमाकिरन्तीमप्सराम्' (अथर्व० ४।३८।२)। **समुच्चिन्वतीं कोष्ठे त्रिचतुरानक्षान्सङ्घीकुर्वतीमिति सायणः।**
- 'आचख्युस्तत्र रामाय' महीं सागरमेखलाम्। विचिताम्…' (भा० वन० २८२।२४)॥ **विचिताम् अन्विष्टामनुसंहितां परीक्षिताम्।**
- 'विचितश्चैष समन्तात् श्मशानवाटः' (मालती० ५)। **उक्तोऽर्थः।**
- 'धर्म्यां तु वृत्तिमन्विच्छन् विचिताशीह दुःखितः' (अवदा० जा० १)।
- 'स्नातवस्यं वाऽमौत्रधौतं विचितकेशं प्रसारितदशं दीक्षातपसोरिति' (का० श्रौ० ७।२।१६)। **विचितकेशं विचिताः निष्कासिताः केशाः सूत्राणि यस्मात् तत् तथोक्तम्।**
- 'चोदयामास तानश्वान् विचितान् भीष्मसायकैः' (भा० भीष्म० ५९।५३)। **विचितान्, आचितान् आच्छन्नानित्याह। विर्विशेषणे।**
- 'ततस्त्रिगर्तराजानं सूर्यवर्माणमाहवे। विचित्य शरजालेन प्रजहास धनञ्जयः' (भा० आश्व० ७४।९)। **विचित्य=आचित्य=आच्छाद्य।**
- 'वनदिङ्मार्गविचयो वीवधासाररक्षणम्' (का० नी० सा० २०।५)। **विचयः परीक्षणम्।**
- 'तुरगविचयव्यग्रान्' (उत्तर० १।२३)। **विचयोऽन्वेषणम्।**
- 'छन्दोविचितिः' (आप० ध० २।८।११)। **छन्दांसि विचीयन्ते विविच्य ज्ञायन्ते यया सा छन्दोविचितिर्वेदाङ्गम्।**
- 'विचेतव्या मही वीर संग्रामनगराकरा' (भा० वन० २८२।१९)। **अन्वेष्येत्यर्थः।**

## चृत्
- चृत् (चृती हिंसाग्रन्थनयोः)।
- 'शालाया नद्धानि वि चृतामसि' ( )। **श्रथ्नीमः, विष्यामः, भिन्द्मः। नद्धानि ग्रन्थयः।**
- 'वेदः स्वस्तिः' इति वेदं विचृतति' (वै० श्रौ० ८।१२)। **विचृतति विमुञ्चति।**
- 'अयस्मयं विचृता बन्धमेतम्' (वा० सं० १२।६३)। **विच्छिन्धीत्याह।**
- 'वि ते पाशांश्चृतामसि' (अथर्व० ९।३।१४)। **उक्तोऽर्थः।**
- 'पाशं ग्रीवास्वविचृत्यम्' (वा० सं० १२।६५)। **चर्तितुं छेत्तुमनर्हम्।**

## चेष्ट्
- चेष्ट् (चेष्ट चेष्टायाम्)।
- 'महाभुजगसंकाशा बाहवः परिघोपमाः। उद्वेष्टन्ति विचेष्टन्ति संचेष्टन्ति च सर्वशः' (भा० द्रोण० ८९।१९)। **विचेष्टन्ति=विविधं चेष्टन्ते।**
- 'सम्पत्तौ च विपत्तौ च दैवमेव हि कारणम्। इति दैवपरो ध्यायन्नात्मना न विचेष्टते' (का० नी० सा० ९।१४।३७)। **न विचेष्टते न व्यवस्यति=नोद्युङ्क्ते, नोद्यच्छते, नोत्तिष्ठते। अत्र विर्विरोधे न, चेष्टामेव विशिनष्टि।**
- 'धरायां स्म व्यचेष्टेताम्' (रा० २।७७।८०)। **व्यलुठतामित्यर्थः।**
- 'विदर्भनगरे चैषां राजेन्द्रत्वं विचेष्टय' (हरि० २।५०२१)। **विचेष्टय विचालय। भ्रंशयेत्यर्थः।**
- 'मैथुनाय विचेष्टन्ती परपुंसोपशङ्कया' (हरि० १।९।५४)। **विचेष्टन्ती मैथुनप्रतिकूलां चेष्टां कुर्वाणेति नीलकण्ठः।**
- 'यथार्हमस्य लोकस्य मया सर्वं विचेष्टितम्' (वि० पु० ६।६।३८)। **विचेष्टितम्=चेष्टितम्=कृतम्।**
- 'न हि मे शृण्वतस्तृप्तिररित तेषां विचेष्टितम्' (भा० वन० १६०।६)। **विचेष्टितम्=अवदानानि=चरितानि।**
- 'किमपि चेदमनङ्गविचेष्टितम्' (विक्रम० २।९)। **अनङ्गविचेष्टितम्=मनसिजविलसितम्।**

## छद्
- छद् (छद अपवारणे)।
- 'घ्नन्ति त्वेवैनं विच्छादयन्तीव' (छां० उ० ८।१०।२)।

## छन्द्
- छन्द् (छदि संवरणे)।
- 'दानाद् विच्छन्दयंस्तं महासत्त्वमुवाच' (अवदा० जा० ५)। **वारयन्नित्यर्थः। विर्विरोधे। उपच्छन्दनविरोधिनमर्थमाह।**

## छिद्
- छिद् (छिदिर् द्वैधीकरणे)।
- 'न ध्यातं पदमीश्वरस्य विधिवत् संसारविच्छित्तये' (भर्तृ० ३।११)। **संसरणच्छेदाय, जननमरणप्रवाहविरामायेत्याह।**
- 'वृत्त्यविच्छित्तिकामः' (गो० गृ० ४।८।१६)। **जीविकाविलोपाभावमिच्छन्नित्यर्थः।**
- 'विच्छिद्यमानेपि विच्छित्तिर्नवचन्दनेन वपुषः' (शिशु० १६।८४)। **विच्छित्तिरलङ्क्रिया।**
- 'विच्छित्तिविशेषैः सुरसुन्दरीणाम्' (शा० ७।५)। **विच्छित्तयो वर्णका रागाः।**
- 'स्तोकाप्याकल्परचना विच्छित्तिः कान्तिपोषकृत्' (सा० द० १३८)। **मण्डनानादरन्यासो विच्छित्ती रूपदर्पत: (१।६।२३ अमरोद्घाटने स्वामी)।**
- 'विच्छिद्यमानेपि कुले परस्य पुंसः कथं स्यादिह पुत्रकाम्या' (भट्टि० ३।५२)। **वंशेऽवसानमुपयति सतीत्यर्थः।**
- 'यशश्चन्दनविच्छिन्नैरत्वं च दोर्भिः प्रसाधितः' (राम ० २४।१००)। **चन्दनविच्छिन्नैश्चन्दनानुलिप्तैः।**
- 'विच्छिन्नेषु पथिष्वहःपरिणतौ ध्वान्ते समुत्सर्पति' (अमरु० ७६)। **विच्छिन्नेषु भग्नेषु।**
- 'यदर्थे विच्छिन्नं भवति कृतसन्धानमिव तत्' (शा० १।९)। **विच्छिन्नं विसंहितम्।**

## जन्
- जन् (जनी प्रादुर्भावे)।
- 'विजज्ञे च ततः काले राजनराजीवलोचना। कुमारं देवगर्भाभम्…' (भा० आदि० ८२।२७)। **विजज्ञे=सुषुवे। प्रजज्ञ इति पाठान्तरम्।**
- 'समां समां विजायते' (पा० ५।२।१२)। **इह विपूर्वो जनिरकमकः।**
- 'ततः स्मरसखे काले पुष्ययुक्ते निशाकरे। दिवाकरे मृदुकरे देवी पुत्रं व्यजायत' (बृ० श्लो० सं०)॥ **उक्तोर्थः। इह धातुः, सकर्मको यथा निरुक्ते भारतप्रयोगे।**
- 'वैराजात्पुरुषाद्वीरं शतरूपा व्यजायत। प्रियव्रतोत्तानपादौ वीरात्काम्या व्यजायत' (हरि० १।२।५)॥
- 'अद्यश्वीन इति निपात्यतेऽवष्टब्धे विजने' (पा० ५।२।१३ सूत्रे वृत्तिः)। **विजनः प्रसवः। अवष्टब्ध आसन्नः।**
- 'यस्ते पुत्रो गर्भितोऽयं विजातः स्वर्णष्ठीवी यमदात् पर्वतस्ते' (भा० शां० २९।१४९)। **विजातः=विशिष्टगुणोपेतः।**
- 'विजावति प्रजावति वि ते पाशांश्चृतामसि' (अथर्व० ९।३।१४)। **विजा=विजनः=प्रसवः।**

## जल्प्
- जल्प् (जप जल्प व्यक्तायां वाचि)।
- 'विजल्पः प्रलापः, मात्सर्यगर्भा गीः। असौ त्वा विजल्पति' (कौ० अ० ११।१।१६०)।
- 'परिहासविजल्पितं सखे परमार्थेन न गृह्यता वचः' (शा० २।१८)।
## जि
- जि (जि जये, जि अभिभवे)।
- 'प्रायस्त्वन्मुखसेवया विजयते विश्वं स पुष्पायुधः' (गीत०)। **अभिभवतीत्यर्थः।**
- 'रहस्यं साधूनामनुपधि विशुद्धं विजयते' (उत्तर० २।२)। **सर्वोत्कर्षेण वर्तत इत्यर्थः।**
- 'यौ वै सर्वं जयति विजयते' (जै० १।९५)।
- 'चक्षुर्मेचकमम्बुजं विजयते' (वा० भा० १।३३)। **विजयतेऽतिशेते अतिक्रामति।**
- 'इतो जयेतो विजय संजय जय स्वाहा' (अथर्व० ८।८।२४)।
- 'यस्मात्तमेव होतारं वृणीष्वेत्येतस्य लोकस्य विजितये' (गो० ब्रा० पूर्व० २।२४)। **अत्र विशब्दो वैशिष्ट्यवचनः प्रतिभाति। अन्यत्र प्रायेण जयतिना सम्प्रयुक्तो नायं विशेषकृत्। जयो विजय इत्येकोर्थः, लोचनविलोचनवत्।**
- 'अस्याधिज्ये धनुषि विजयम्' (आशंसन्ते) (शा० २१।६)। **स्पष्टोऽर्थः।**
- 'प्रभवति न तदा परो विजेतुं भवति जितेन्द्रियता यदात्मरक्षा' (कि० १०।३५)। **क्षितिविजितिस्मृतिविहितिव्रतरतयः परमतयः। विजितिर्विजयो जयः।**

## जृम्भ्
- जृम्भ् (जृभि गात्रविनामे)।
- 'तमोऽन्ये हासिषुर्योधा व्यजृम्भिषत चापरे' (भट्टि० १५।१०८)। **मुखव्यादानमकुर्वतेत्यर्थः।**
- 'सुखश्रवा मङ्गलतूर्यनिस्वनाः …न केवलं सद्मनि मागधीपतेः पथि व्यजृम्भन्त दिवौकसामपि' (रघु० ३।१९)। **व्यजृम्भन्त=अमूर्च्छन्। व्याप्नुवन्।**
- 'तत्खल्विदं विजृम्भते' (मालती० १।७)। **विजृम्भते व्याप्तिं याति।**
- 'वनेषु सायन्तनमल्लिकानां विजृम्भणोद्गन्धिषु कुड्मलेषु (रघु० १६।४७)। **विजृम्भणं विकासः।**
- 'रोपितभ्रूविजृम्भत्रस्ताब्धिः' (भा० पु० ९।१०।४)। **भ्रूविजृम्भः=भ्र कुटिबन्धः। अत्रार्थेन्यत्र दुर्लभः प्रयोगोऽन्वेष्यः शास्त्रदृश्वभिः।**
- 'तदादिराजस्य यशो विजृम्भितम्' (भा० ४।२१।८)। **प्रसृतम्, प्रथितमित्यर्थः।**

## ज्ञा
- ज्ञा (ज्ञा अवबोधने)।
- 'वि जानीह्यार्यान्ये च दस्यवः' (ऋ० १।५१।८)। **विविक्तं जानीहीत्याह।**
- 'य एवं वेद गृहवान्भवतीति विज्ञायते' (आप० श्रौ० १।१।२।११)। **यत्राविकृतं ब्राह्मणमुच्चारयति तत्र विज्ञायत इत्याह (धूर्तस्वामी)।**
- 'ते मे वाचं विजानन्तु' (भा० वि० २३।१२)। **प्रत्यभिजानन्त्वित्याह।**
- 'वाच को वा विजानाति पुनः संश्रुत्य संश्रताम्' (याज्ञ० ३।१५०)। **अनन्तरोदीरित एवार्थः।**
- 'भूय एव भगवान् विज्ञापयतु' (छां० उ० ८।८।७)। **विशेषेण ज्ञापयतु वेदयत्वित्यर्थः।**
- 'यद्वै त्वं वेत्थाहं तद् विज्ञापयामि' (श० ब्रा० १।४।५।१०)। ** (इतरान्) बोधयामीत्यर्थः।**
- 'विजानन्तोप्येते वयमिह विपज्जालजटिलान्न मुञ्चामः कामान्' (भर्तृ० ३।२१)।
- 'यथा यथा हि पुरुषः शास्त्रं समधिगच्छति। तथा तथा विजानाति' (मनु० ४।२०) **विजानाति=ज्ञानवान्भवति।**
- 'देशकालनयैर्युक्तो विज्ञः कार्यविनिश्चये' (रा० ४।४०।१८)। **विज्ञः कुशलः प्रवीणः।**
- 'यज् जीव्यते क्षणमपि प्रथितं मनुष्यैर्विज्ञानशौर्यविभवार्यगुणैः समेतम्। तन्नाम जीवितमिह प्रवदन्ति तज्ज्ञा…' (पञ्चत० १।२४)॥ **विज्ञानं बोधः, प्रबोधः, बुद्धिः।**
- 'ज्ञानं तेऽहं सविज्ञानमिदं वक्ष्याम्यशेषतः' (गीता ७।२)। **विज्ञानं लौकिकं ज्ञानम्, लोकानुभवः।**
- 'विज्ञानं हि महद् भ्रष्टम्' (रा० ३।७१।३०)। **विज्ञानमतीन्द्रियज्ञानम्।**
- 'लब्धविज्ञानम्' (भा० शां० ४४।५)। **विज्ञानं प्रवृत्तिर्वृत्तान्तः।**
- 'कालप्रयुक्ता खलु कार्यविद्भिर्विज्ञापना भर्तृषु सिद्धिमेति' (कु० ७।९३)। **विज्ञापना प्रार्थना।**
- 'अहो नु खलु विज्ञापनाव्यग्रे मयि शब्द इव श्रूयते' (स्वप्न० १)। **विज्ञापना घोषणा।**
- 'अस्ति मे किमपि विज्ञाप्यम्' (उत्तर० १)। **विज्ञाप्यं विज्ञप्तिः।**

## ज्या
- ज्या (ज्या वयोहानौ)।
- 'कृतं यजमानो विजिनाति' (आप० श्रौ० ५। २०।१)। **विजिनाति जयति। (रामाग्निचिद्वृत्तिः)। विर्विरोधे।**

## टङ्क्
- टङ्क् (टकि बन्धने)।
- 'गुम्फितैरुशनसा सुभाषितैर्यस्य हाटकविटङ्कमङ्कितम्' (नै० १८।२४)। **विटङ्कः कपोतपालिका। कपोतपालिकायां तु विटङ्कं पुन्नपुंसकम् इत्यमरः। टङ्कः पाषाणदारणो भवति। विपूर्वस्तु स एव कपोतपालिकां ब्रूत इत्यहो उपसर्गमाहात्म्यम्।**
- 'सभारण्यविटङ्कवान्' (भा० आदि० १।८८)। **भारतद्रुम इति विशिष्यते। विटङ्काः पक्ष्युपवेशनस्थानानि।**
- 'अयमेव महीधरविटङ्कः' (मालती० १०)। **विटङ्कः शिखिरम्। औपचारिकः प्रयोगः।**
- 'रोमोत्सवो मम यदङ्घ्रिविटङ्कितायाः' (भा० पु० १।१६।३५)। **विटङ्किता=बद्धा, संस्पृष्टा, अलङ्कृता।**

## डी
- डी (डीङ् विहायसा गतौ)।
- 'विडम्बितं विडीनं स्यात्' (भा० ४१।२७)। **विडीनं मल्लवदृड्डीयोड्डीय गमनम्।**

## तन्
- तन् (तनु विस्तारे)।
- 'त्वम् अग्ने सप्रथा असि जुष्टो होता वरेण्यः। त्वया यज्ञं वितन्वते' (ऋ० ५।१३।४)। **वितन्वते=अनुतिष्ठन्ति।**
- 'विराटपर्वप्रद्योती भावदीपो वितन्यते' (नीलकण्ठः)। **वितन्यते विरच्यते प्रणीयते।**
- 'ध्यातश्चेतसि कौतुकं वितनुते कोपोपि वामभ्रुवः' (सा० द०)। **वितनुते=करोति=जनयति।**
- 'स्मरसि रुदितैः स्नेहाकूतं तथा व्यतनोदसौ' (मालती० ९।११)। **व्यतनोत् व्याञ्जयत्। आविरभावयत्।**
- 'तेन वीर्यं वितन्वता' (रा० ४।९।८९)। **वितन्वता=प्रकटयता।**
- 'ब्रह्मन् सन्तनुशिष्यस्य कर्मच्छिद्रं वितन्वतः' (भा० पु० ८।२३।१४)। **वितन्वतो यज्ञं तन्वानस्य। अत एव वितानो यज्ञो भवति। तथा चामरः पठति--क्रतुविस्तारयोरस्त्री वितानं त्रिषु तुच्छके।**
- 'अत एव च वैतानास्त्वां वह्नयः पावयन्तु' (शा० ४।८)। **इत्यत्र वैताना यज्ञियाः। वितानमुल्लोचोपि, यच्चन्द्रोदय इत्याचक्षते।**
- 'श्रेणीबन्धाद् वितन्वद्भिरस्तम्भां तोरणस्रजम्' (रघु० १।४१)। **वितन्वद्भिः=विरचयद्भिः।**
- 'अमुं यज्ञं विततमेयाय' (छां० उ० १।१०।७)। **विततं चिराय तायमानम्।**
- 'विततयज्ञः' (शा० ७।३४)। **अनुष्ठिताध्वरः।**
- 'यज्वभिः संभृतं हव्यं विततेष्वध्वरेषु सः' (कु० २।४६)। **उक्तोऽर्थः।**
- 'विततवपुषा महाहिना' (कि० १२।२२)। **महाकायेनेत्यर्थः।**
- 'भवति विततश्वासोन्नाहप्रणुन्नपयोधरम्' (मालती० १०।१५)। **विततोऽविश्रान्तः=अविरतः।**
- 'शब्दवेध्यं च विततं लघुहस्ता विशारदाः' (रा० १।५।२०)। **विततं विप्रकृष्टम्।**
- 'स्फुरितविततजिह्वः' (मृच्छ० ९।१२)। **वितता निरायता।**
- 'प्रस्वेदबिन्दुविततं वदनं प्रियायाः' (चौर० ९)। **विततं व्याप्तम्।**
- 'यथार्द्रं वस्त्रं वितानितं लघीयसा कालेन शुष्येत्' (यो० सू० ३।२२ भाष्ये)। **वितानितं विस्तारितम्।**
- 'व्रततिविततिभिस्तिरोहितायाम्' (शिशु० ७।४५)। **विततिः प्रतानः।**
- 'वंशविततिषु विषक्तपृथुप्रियवालधिभिः' (कि० १२।४७)। **वंशविततयः=वेणुषण्डाः।**
- 'यदकालमेघविततिर्व्ययूयुजत्' (मालती० ९।४७)। **विततिः पङ्क्तिः।**
- 'शृङ्गोच्छ्रायैर्यो वितत्य स्थितः खम्' (मेघ० ६०)। **व्याप्येत्यर्थः।**
- 'वितत्य किरतोः शरान्' (उत्तर० ६।१)। **धनुराकृष्येत्याह।**
- 'तत्र हत्वा पशून्मध्यान् वितत्यायतने शुभे' (हरि० २।१६।११)। **वितत्य हवीरूपेण निरुप्य।**

## तर्क्
- तर्क् (तर्क भाषार्थः)।
- 'तन्नूनं मृत्युमाप्स्यतीति वितर्कयामि' (पञ्चत०)। **अभ्यूहामीत्यर्थः।**
- 'किं नु स्विदेतत् पततीति सर्वे वितर्कयन्तः परिमोहिताः स्मः' (भा० )।

## तुद्
- तुद् (तुद व्यथने)।
- 'विराटं वितुदन्त्येते गृध्रगोमायुवायसाः' (भा० स्त्री० २०।२३)। **वितुदन्ति विलुञ्चन्ति, अवलुम्पन्ति।**
- 'वि पूषन्नारया तुद पणेरिच्छ हृदि प्रियम्' (ऋ० ६।५३।६)। **वितुद=विध्य।**
- 'शुनं सुफाला वि तुदन्तु भूमिम्' (अथर्व० ३।१७।५)। **वितुदन्तु=विलिखन्तु, विकृषन्तु।**
- 'यः कण्टकैर्वितुदति चन्दनैर्यश्च लिम्पति' (याज्ञ० ३।५३)।
- 'नखाग्रैः केन ते भीरु वितुन्नं हि स्तनान्तरम्' (रा० ५।६८।७)। **वितुन्नम्=विक्षतम्।**

## तृद्
- तृद् (उतृदिर् हिंसानादरयोः)।
- 'पराञ्चि खानि व्यतृणत् स्वयम्भूः' (कठ० उ० ४।१)। **व्यतृणत् कर्तित्वा निरमात्।**
- 'यदा त्वष्टा व्यतृणत् पिता त्वष्टुर्य उत्तरः। गृहं कृत्वा मर्त्यं देवाः पुरुषमाविशन्' (अथर्व० ११।८।१८)॥ **व्यतृणत्=कर्तित्वा सुषिरमकरोत्।**
- 'कः सप्त खानि वि ततर्द शीर्षणि' (अथर्व० १०।२।६)। **विततर्द=चिच्छेद, छेदपूर्वकं निर्ममौ। उत्कीर्य रचयामासेत्यर्थः।**

## तृष
- तृष (ञितृषा पिपासायाम्)।
- 'गणा मे मा वितृषन्' (वा० सं ६।३१)। **तृषा माऽवसदन् इत्याह।**
- 'आदित्या वा अस्माल्लोकादमुं लोकमायन् तेऽमुष्मिंल्लोके व्यतृष्यन्' (तै० सं० १।५।४।४)। **व्यतृष्यन्=पिपासाकुला अभूवन्।**
