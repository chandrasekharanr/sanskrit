+++
title="२३८ अप"

+++

## अन्
- अन् (अन प्राणने)।
- 'दक्षिणां प्रतिग्रहीष्यन्त्सप्तदशकृत्वोऽपान्यात्' (तै० सं० २।३।२।१)। **वायोरन्तराकर्षणरूपं निश्वासं कुर्यादित्यर्थः।**
- 'प्राण्यादपान्यात्' (जै० ब्रा० १।१०४)। **उक्तोऽर्थः।**

## इ
- इ (इण् गतौ)।
- 'अपेतयुद्धाभिनिवेशसौम्यः' (शिशु० ३।१)। **अपेतो वोतो युद्धेऽभिनिवेश आग्रहः।**
- 'धर्मपथ्यर्थन्यायादनपेते' (पा० ४।४।९२)। **अनपेतमपृथग्भूतम्।**
- 'उदवहदनवद्यां तामवद्यादपेतः ' (रघु० ७।७०)। **उक्तोऽर्थः।**
- 'सूर्यापाये न खलु कमलं पुष्यति स्वामभिख्याम्' (उत्तर मेघ० २०)। **सूर्यापाये सूर्यस्यापगमे।**
- 'तदनेन पापबुद्धिनोपायश्चिन्तितो नापायः' (पञ्चत०)। **अपायो हानिः क्षतिः।**

## उम्भ्
- उम्भ् (उम्भ पूरणे)।
- 'तमन्तरेव सन्तं दाम्ना ऽपौम्भन्' (तै० सं० २।४।१३।१)। **अपरुद्धशक्तिकाङ्गमबध्नन्निति भट्टभास्करः।**

## ऊह्
- ऊह् (ऊह वितर्के)।
- 'ऋद्धिमन्तमधिकर्द्धिरुत्तरः पूर्वमुत्सवमपौहदुत्सवः' (रघु० १९।५)। **अपौहत्=अपानुदत्। प्रत्यादिशदित्यर्थः।**

## ऋ
- ऋ (ऋ गतौ)।
- 'ऽ प या माताँ ऋणुते व्रजं गोः' (ऋ० ५।४५।६)। **अपार्णुते ऽपावृणोति।**
- 'अरण्यमपार्णं ग्रामात्' (नि० ९।२९)। **अपार्णमपगतम्।**

## कर्ण्
- कर्ण् (कर्ण इति धात्वन्तरमित्येकीयं मतम्, अनिर्दिष्टार्थम्)।
- 'अपकर्ण्य महीपालो मन्त्रिणो मन्त्रकोविदान्' (बृ० क० को० ८५।४)। **अपकर्ण्य= अनाकर्ण्य।**

## कृ
- कृ (डुकृञ् करणे)।
- 'विषतां निषेवितमपक्रियया' (शिशु० ९।६८)। **अपक्रिया विपरीतः प्रयोगः।**
- 'पूरा वाराहकल्पे ते यन्मयाऽपकृतं शिरः' (वामनपु० ४९।२०)। **अपकृतमपहृतमपाकृष्टं छिन्नम् इत्यनर्थान्तरम्।**

## कृष्
- कृष् (कृष विलेखने)।
- 'ये धनादपकर्षन्ति नरं स्वबलमास्थिताः' (भा० उ० ७२।२४)। **धनाद्विना कुर्वन्ति, पृथक् कुर्वन्ति।**
- 'यावदस्य पुनर्बुद्धिं विदुरो नापकर्षति' (भा० वन० ७।४)। **नापकर्षति न हरति।**
- 'ऋतवः संपलाय्य पद्गृहीतमपकर्षन्ति' (जै० ब्रा० १।१८)। **अपकर्षन्ति अपगच्छन्ति।**
- 'पित्र्यं हि राज्यं विदितं नृपाणां ममापकृष्टं धृतराष्ट्रपुत्रैः' (भा० उ० १।१५)। **अपकृष्टमाच्छिन्नमामृष्टमपहृतम्।**
- 'मोहोद्वेगौ स्वनः श्रोत्रे गात्राणामपकर्षणम्' (सुश्रुत० उत्तर० ६२।४)। **अपकर्षणं दुर्बलीभवनम्।**

## क्रम्
- क्रम् (क्रमु पादविक्षेपे)।
- 'अपेहि मनसस्पते ऽप क्राम परश्चर' (ऋ० १०।१६४।१)। **अपक्राम देशान्तरं गन्तुं पादौ विक्षिप। श्रुतवन्तं नापक्रमेत्। नातिक्रम्य यायात्। तथा च (शां० गृ० १।२।४) इत्यत्र न श्रुतमतीयादिति स्मर्यते।**
- 'युगापक्रमणे सर्वे भविष्यन्ति द्विजातयः' (हरि० ३।३।२९)। **युगापक्रमणे युगात्यये युगक्षये। कलिप्रारम्भ इत्यर्थः।**

## क्री
- क्री (डुक्रीञ् द्रव्यविनिमये)।
- 'अपक्रीताः सहीयसी र्वीरुधो या अभिष्टुताः' (अथर्व० ८।७।११)। **अपक्रीताः=क्रीताः। अपशब्दो नान्तरमर्थे करोति।**

## क्षिप्
- क्षिप् (क्षिप प्रेरणे )।
- 'सं ते (यजुः ११।३९) इति वातमपक्षिपति' (का० श्रौ० १६।३।२)। **अपक्षिपति अधः क्षिपति।**
- 'अपक्षिपन्ति स्तुग्भाण्डान्' (रा० २।११६।१७)। **अपक्षिपन्ति विप्रकिरन्ति, दूरे क्षिपन्ति।**
- 'यतो न शक्नुयादाक्षिकवदस्यापक्षेपेण प्रहर्तुम्' (कौ० अ० १२।२।२१)। **अपक्षेपोऽन्याय्यः क्षेपो ऽक्षाणाम्।**

## गुर्
- गुर् (गुरी उद्यमने)।
- 'श्मशानसञ्चयोपि गर्त उच्यते। गुरतेरपगूर्णो भवति' (नि० ३।५।२)। **अपगूर्ण उच्यत उत्थितः।**

## गुह्
- गुह् (गुहू संवरणे)।
- 'अपागूहन्नमृतां मयेभ्यः' (सरण्यूम्) (ऋ० १०।१७।२)। **अपागूहन् संवृतवन्तः।**
- 'मा वर्पो अस्मद् अप गूह एतत्' (ऋ० ७।१००।६)। **मापगूहः संवृतं मा कुरु।**
- 'इन्द्राग्नी वा एतस्य प्रजामप गूहतः' (सै० सं० २।२।१।१)।
- 'पदं न गोरपगूढं विविद्वान्' (ऋ० ४।५।३)। **अपगूढमत्यन्तं गूढं तिरस्कृतं तिरोहितम्।**

## गॄ
- गॄ (गॄ निगरणे)।
- 'सुवर्णं खादित्वाऽपगिरति' (ऐ० आ० ३।२।४)। **अपगिरति उद्गिरति वमति।**

## ग्रह्
- ग्रह् (ग्रह उपादाने)।
- 'अंशूनप गृह्णाति' (तै० सं० ६।४।५।१९)। **अपगृह्णाति सङ्घातादपादत्ते।**
- 'आहुतिभिरेवैनमप गृह्णाति' (तै० सं० ५।१।१।२)

## चर्
- चर् (चर गतिभक्षणयोः)।
- 'रसेन स्वपण्यान्यपचारयेयुः' (कौ० अ० १२।४।८)। **अपचारयेयुः संनयेयुः संगमयेयुः।**
- 'ते ह्येनमपचरन्तमपि न त्यजन्ति सगन्धत्वात्' (कौ० अ० १।८।१७)। **अपचरन्तमपराध्यन्तं दुर्व्यवहरन्तम्।**
- 'यद्यपि तावदयं पराशब्दो दृष्टापचार उपसर्गश्चानुपसर्गश्च' (पा० १।३।१९ सूत्रे भाष्ये)। **अपचारो व्यभिचारः (उपसर्गत्वस्य)।**
- 'पलाशं कुशस्तम्बं वा पलाशापचारे' (आश्व० गृ० १।२२।१९)। **अपचारोऽभावः।**

## चि
- चि (चिञ् चयने)।
- 'यश्चापि विधिमुत्सृज्य…। प्राप्नोत्यपचयं घोरम्' (ना० शा० ५।१७१) **अपचयो दृष्टे प्रत्यवायः।**

## चाय्
- चाय् (चायृ पूजानिशामनयोः)।
- 'अक्षरस्यापचित्यै महिम्ना रसेन' (छां० उ० १।१।९)। **अपचित्यै पूजायै।**

## च्यु
- च्यु (च्युङ् गतौ)।
- 'गिरा वज्रो न संभृतः सबलो अनपच्युतः' (तै० ब्रा० १।५।८।३)। **अनपच्युतोऽपलायितः।**
- 'अभ्यर्षाऽनपच्युतो रयिम्' (ऋ० ९।४।८)। **अनपच्युतो ऽनाहतः (शत्रुभिः)।**
- 'बृहत्सुवीरमनपच्युतं सहः' (ऋ० ५।४४।६)। **अनपच्युतमनुपक्षीणम्।**

## छिद्
- छिद् (छिदिर् द्वैधीकरणे)।
- 'अपच्छिन्नया (भूम्या) शत्रोरुपरुद्धम्' (उपग्राहयेत्) (को० अ० ७।१६।१६)। **अपच्छिन्ना=आच्छिन्ना=अपहृता।**

## जि
- जि (जि जये अभिभवे च)।
- 'अपाशनायां च पुनर्मृत्युं च जयन्ति' (शां० ब्रा० २५।१)। **अपजयन्ति विजयन्ते प्रसहन्ते।**
- 'एतौ मे पुनर्मृत्युमपजेष्यतः' (जै० ब्रा० १।२६)। **उक्तोऽर्थः।**
- 'तदहः पुनर्मृत्युमपजयति' (बृह० उ० १।५।२)। **अपजयति वारयति।**
- 'देवा वै यज्ञ पराजयन्त तमाग्नीध्रात्पुनरपाजयन्' (तै० सं० ६।३।१।१)। **अपाजयन् अपादाय स्ववशेऽकुर्वन्।**

## ज्ञा
- ज्ञा (ज्ञा अवबोधने)।
- 'न जातु चिदपजानीमहे दृष्टमर्थाभिधानस्योपकारकत्वम्' (मी० शा० भा० १।२।४।३२)। **नापजानीमहे नापलपामः।**

## तन्
- तन् (तनु विस्तारे)।
- 'अपत्यं कस्मात्। अपततं भवति' (नि० ४।१)। **पितुः सकाशादेत्य पृथगिव भवतीति दुर्गः।**
- 'त्वो ऽपततः' (नि० ३।२०।५)। **अपततः=अपेत्य ततः (दुर्गः)।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'चोरेणाभिशस्तो वैरद्वेषाभ्यामपदिष्टकः शुद्धः स्यात्' (कौ० अ० ४।८।७)। **अपदिष्टको मिथ्यादूषितः।**
- 'हित्वा नरपतिबन्धनापदेश-व्यापत्ति-व्यसनमहार्णवं महान्तम् (प्रतिज्ञा०)। **नरपतिबन्धनमपदेशो निमित्तं यस्या व्यापत्तेः सा, सैव व्यसनमहार्णवः।**
- 'तांश्चापदेशैः प्रतिसमानयेत्' (कौ० अ० ४।८।२)। **अपदेश उपन्यासः प्रतिज्ञानम्।**

## दै
- दै (दैप् शोधने)।
- 'शङ्कनीये देशे पूर्वापदाने च गृहीतमनुयुञ्जीत' (कौ० अ० २।३६।३६)। **अपदानमपचारो दुर्वृत्तम्। अवदानं तु सोत्कर्षं चरितं भवति निर्व्यूढम् इत्यपावयोर्भेदः।**

## नी
- नी (णीञ् प्रापणे)।
- 'प्रह्लादं चास्य विज्ञाय ताः स्त्रीरपनयेत् पुनः' (सुश्रुत० उत्तर० ३९।१३३)। **अपनयेत् विश्लेषयेत्, पृथक् कुर्यात्।**

## नुद्
- नुद् (णुद प्रेरणे)।
- 'अपनुत्तौ शण्डामर्कौ सहामुना' (तै० ब्रा० १।१।१।५)। **अपनुत्तौ निराकृतौ पराकृतौ।**
- 'यत्पराचीमपनुदन् गायेद् वाचं प्रधमेत्। वागस्मादपक्रामुका स्यात्' (जै० ब्रा० १।१०२)।
- 'तुन्दशोकयोः परिमृजापनुदोः' (पा० ३।२।५)। **शोकापनुदः सुतः, शोकमपनुद्य सुखमाहरति यः, सः।**

## प्लु
- प्लु (प्लुङ् गतौ)।
- 'पाप्मानमेवास्माच्छमलमपप्लावयति' (तै० ब्रा० ३।८।४।३)। **प्लावनेनापनयतीत्यर्थः।**

## बाध्
- बाध् (बाधृ लोडने)।
- 'अपामीवां बाधमानो मृधश्च' (ऋ० ९।९७।४३)। **अपबाधमानोऽपद्रावयन्।**
- 'बाधमाना अप द्विषः।' (ऋ० १।९०।३)। **उक्तोऽर्थः।**
- 'आराच्छत्रुमप बाधस्व दूरमुग्रो यः शम्बः पुरुहूत तेन' (नि० ५।२४।२)। **शम्बो वज्रः। अपबाधस्व नाशय।**
- 'उषा याति ज्योतिषा बाधमाना विश्वा तमांसि दुरिताप देवी' (ऋ० ७।७८।२)।

## भज्
- भज् (भज सेवायाम्)।
- 'अप ते गवां सुभगे भजाम' (ऋ० १०।१०८।९)। **पुस्तके पठितचर ऋक्चरणः। सायणीयं व्याख्यानमुपन्यसितुमिहानुवादः। आह च भाष्यकारः--पर्वतादपगमय्य भजाम विभजाम त्वं च वयं चेति।**

## भू
- भू (भू सत्तायाम्)।
- 'यो ज्येष्ठबन्धुरपभूतः स्यात्' (तै० सं० ३।४।८।२८)। **अपभूतो न्यक्कृतः।**
- 'इहोप यात शवसो नपातः सौधन्वना ऋभवो माप भूत' (ऋ० ४।३।५।१)। **मापभूत=दूरे मास्म भवत।**

## भ्रंश्
- भ्रंश् (भ्रंशु अवस्रंसने)।
- 'देवाः स्वर्गं लोकमायन्नपासुरा अभ्रंशन्त' (मै० सं० ४।६।४)। **अपाभ्रंशन्त प्राच्यवन्त।**

## मृद्
- मृद् (मृद क्षोदे)।
- 'अपमृद्य पतिं हरामि सीताम्' (आश्चर्य० ३।१६)। **अपमृद्य निहत्य।**

## म्लुच्
- म्लुच् (म्लुचु गतौ)।
- 'मां देवा दधिरे हव्यवाहम् अप म्लुक्तं बहु कृच्छ्रा चरन्तम्' (ऋ० १०।५२।४)। **अपम्लुक्तमपक्रम्यागतम्।**

## राध्
- राध् (राध साध संसिद्धौ)।
- 'एवं को वाऽपराध्नोत्यमुमविगणयन् बाहुमत्रेति घुष्यम्' (चम्पू० भा० २।५०)। **अत्र मयि कोऽपराध्नोत्यपराध्यति। अपराधमाचरति। श्नुविकरणोपि राधिरत्राकर्मकः।**

## रुध्
- रुध् (रुधिर् आवरणे)।
- 'एतां वाव स देवतामपरुणद्धि योऽलमग्निहोत्रः सन्नाग्निहोत्रं जुहोति' (ऐ० ब्रा० ५।३०)। **अपरुणद्धि निः सारयति।**
- 'अपेमं जीवा अरुधन् गृहेभ्यः' (अथर्व० १८।२।२७)। **अपारुधन् बहिरकुर्वन्। व्यपावर्तयन्।**
- 'आदित्येभ्यो धारयद् दद्भ्यश्चरुं निर्वपेदपरुद्धो वाऽपरुध्यमानो वा' (तै० सं० २।३।१।१)। **अपरुद्धो वैरिणा स्वराष्ट्रान्निःसारितः। राजान्तरेणापहृतराष्ट्र इति यावत्।**
- 'यद्यु वा एनमुपधावेद्राष्ट्रादपरुध्यमानः' (ऐ० ब्रा० ८।१०)। **राष्ट्रादपरुध्यमानः=राष्ट्रान्निर्वासितः, भ्रंशितः,।**
- 'द्यावापृथिव्यां धेनुमालभेत ज्योगपरुद्धः' (तै० सं० २।१।४)। **अपरुद्धश्चिरं दुर्गतः।**
- 'अपरुद्धं तु मुख्यपुत्रापसर्पाः प्रतिपाद्यानयेयुः' (कौ० अ० १।१८।१३)। **अपरुद्धमप्रियं राजकुमारम्।**

## वद्
- वद् (वद व्यक्तायां वाचि)।
- 'उत्तीर्णाञ्शुचौ देशे शाद्वलवत्युपविष्टांस्तत्रैतानपवदेयुः' (पा० गृ० ३।२२)। **प्रेतगुणकथनेन संसारासारताख्यापनेन शोकरहितान्कुर्युरिति हरिहरः।**

## वप्
- वप् (डुवप् बीजसन्ताने)।
- 'तेनाभिधाय दस्यूनां शक्रः सेनामपावपत्' (अथर्व० ८।८।५)। **सेनामपावपत् शत्रुबलं परास्थत्, व्यनीनशत्।**
- 'सो (क्षुरपविः) ऽसुरानपोप्य देवानभ्यावर्तत' (जै० ब्रा० १।१२९)। **अपोप्य परिहृत्य।**

## वल्ग्
- वल्ग् (वल्ग गतौ)।
- 'अपवल्गिता गवाक्षेषु वातं गृह्णन्ति सलिलगर्गर्यः' (मृच्छ० ४)। **अपवल्गिता अधोमुख्यो ऽवलम्बिताः।**

## वह्
- वह् (वह प्रापणे)।
- 'निष्पत्तौ निक्षिपेद्वादमात्मानं वाऽपवाहयेत्' (कौ० अ० २।८।३२)। **आत्मानमपवाहयेत् अपयायातु, अपेयात्।**
- 'अथानपोढार्गलमप्यगारम्' (रघु० १६।६)। **अनपोढार्गलमनुद्घाटितविष्कम्भम्।**

## वृ
- वृ (वृञ् वरणे)।
- 'गवामप व्रजं वृधि' (ऋ० १।१०।७)। **अपवृधि अपावृणु।**
- 'अपवारितं पक्षद्वारके सज्जं प्रवहणं तिष्ठति' (मृच्छ० ६)। **अपवारितं परिवृतं परिवेष्टितम्।**

## वृज्
- वृज् (वृजी वर्जने, वृजि इत्येके)।
- 'भल्लापवर्जितैः' (शिरोभिः) (रघु० ४।६३)। **अपवर्जितैः=छिन्नैः, कृत्तैः।**
- 'अभिव्याप्यापकर्षणमपवर्गः' (सुश्रुत० उत्तर० ६५।१४-१५)। **इदं पुस्तके धृतपूर्वम्। व्याख्यावैशद्यायेहानुवादः। गणक्रियादिभिः सर्वतो वा ऽभिव्याप्य कस्यचित्पदार्थस्य तेभ्यो गुणक्रियादिभ्यः पृथक्करणमपवर्ग इति डल्लनः।**
- 'सर्वत्र पुरस्तादुपक्रमः प्रदक्षिणमुत्तरतोऽपवर्गः' (सत्या० श्रौ० २३।३।६)। **अपवर्गः परिसमाप्तिः।**
- 'उदगपवर्गा यूपा दक्षिणापवर्गाः पशवः' (वाराह श्रौ० ३।२।६।११)।
- 'किमुत्पन्नापवर्गिणी बुद्धिः शब्दवत्' (न्या भा० ३।२।४३)। **अपवर्गिणी ध्वंसयोगिनी।**

## वृत्
- वृत् (वृतु वर्तने)।
- 'गौरिति वाऽश्व इति वा सामान्यवाचिनः पदात् सर्वगवीषु सर्वाश्वेषु च बुद्धिरुपसर्पन्ती श्रुतिजनितवाक्यानुरोधेन कुतश्चिद् विशेषादपवर्तेत' (मी० शा० भा० १।१।७।२३)। **अपवर्तेत व्यपवर्तेत व्यावर्तेत।**
- 'अपवृत्तं त्वया संख्ये राम रावणजं भयम्' (रा० ६।११९।३)। **अपवृत्तं निवर्तितं निवारितम्।**
- 'मुकुटेनापवृत्तेन भास्कराकारवर्चसा' (रा० ६।१०९।३)। **अपवृत्तेनावस्रस्तेन, अधः पातितेन। रामबाणैस्त्याजितेनेति यावत्।**
- 'उद्वृत्तापवृत्तफलयोनयः' (सुश्रुत० सूत्र० ११।१७)। **अपवृत्तफलः स्थानान्तरस्रस्ताण्डः।**
- 'बहूनि दुःखान्यपवर्तितानि' (सौन्दर० १७।६३)। **अपवर्तितानि विभक्तानि अपकृष्टानि।**
- 'समेन केनाप्यपवर्त्य' (लीला० १८)। **निःशेषभजनमपवर्तनम्।**

## व्यध्
- व्यध् (व्यध ताडने)।
- 'अप शत्रुन् विध्यतां संविदाने आर्त्नी इमे' (ऋ० ६।७५।४)। **पुस्तके धृतमिदम्। उक्तपूर्वस्याभिव्यक्तये चेहानुवादः। अपपूर्वो व्यधिरपनये वर्तते।**
- 'अपविद्धो निरस्त उच्यत इति महेश्वरो निरुक्तटीकाकारः' (नि० ९।४०)।
- 'भूषणान्यपविध्यन्ती गात्राणि च विधून्वती' (रा० ४।५८।१६)। **अपविध्यन्ती विकिरन्ती।**
- 'अनयैवापविद्धानि स्वनवन्ति महान्ति च' (आभरणानि) (रा० ५।१५।४६)। **अपविद्धानि विकीर्णानि पातितानि।**

## शुष्
- शुष् (शुष शोषणे)।
- 'इमे वा एतस्मै लोका अपशुष्काः' (तै० सं० २।१।४।८)। **अपशुष्का अपरक्ता इति भट्टभास्करः।**

## श्रि
- श्रि (श्रिञ् सेवायाम्)।
- 'एषो अपश्रितो वलो गोमतीमव तिष्ठति' (ऋ० ८।२४।३०)। **अपश्रितः कृतप्रस्थानः, अन्यत्र दूरे संश्रयं गतः, निलीन इति वा। सायणस्तु अपश्रितः सर्वैराश्रितः, विवृतद्वारो वेत्याह। इयं चासति कुड्ये चित्रमिवानालम्बना समुत्प्रेक्षा भाष्यकारस्य। सर्वाश्रितत्वमपशब्दो विरुन्धे, विवृतद्वारतां च न समर्थयते। विपूर्वः श्रयति र्विवरणे श्रूयते नापपूर्वः।**
- 'इच्छन्नश्वस्य यच्छिरः। पर्वतेष्वपश्रितम्' (तै० ब्रा० १।५।८।१)। **अपश्रितं निलीनम्।**

## सू
- सू (षू प्रेरणे)।
- 'अपास्य ये सिनाः पाशा मृत्योरेकशतं सुवे' (काठक० ३८।१३)। **अपसुवे विकिरामि विसिनोमि विषितान्करोमि।**

## सर्पय्
- सर्पय् (सर्पय नामधातुः)।
- 'तान्राजा स्वविषये मन्त्रिपुरोहित… दुर्गान्तपालाटविकेषु… भक्तितः सामर्थ्ययोगाच्चापसर्पयेत्' (कौ० अ० १।१२।६)। **अपसर्पयेत् अपसर्पान्कुर्यात्, चरान् प्रणिदध्यात्।**

## सृ
- सृ (सृ गतौ)।
- 'अपोषा अनसः सरत् सम्पिष्टादह बिभ्युषी' (ऋ० ४।३०।१०)। **अपासरत् अपागमत्, अवातरत्, अवाप्लवत।**
- 'स चेदपसारमधिगच्छेत्, अपसरेदपसारक्षयात्' (कौ० अ० ३।१६।१५)। **अपसरेत् दोषादात्मानं मोक्षयेत्। अपसारोऽनपराद्धतायाः प्रसाधकं प्रमाणं निर्दोषीकरणे सहायो वा।**
- 'अपसारतः सुगुप्तकक्षं बन्धनागारं कारयेत्' (कौ० अ० २।५।५)। **अपसारः पलायनम्।**
- 'सुषिरस्तम्भप्रवेशापसारं वा वासगृहं… कारयेत्' (कौ० अ० १।२०।२)। **अपसारो निर्गमद्वारम्।**
- 'कर्तुर्द्विगुणः सापसारश्चेत्' (कौ० अ० २।१४।१२)।
- 'अनपसारः कण्टकशोधनाय नीयेत' (कौ० अ० २।१४।१३)। **अपसारो दोषलाघवकरो निर्दोषत्वसाधको वाऽर्थः।**
- 'अपसरणतो ह वा अग्रे देवा जयन्तो ऽजयन्' (श० ब्रा० १।९।३।११)। **अपसरणे पलायने सति शत्रूणाम्।**

## सृप्
- सृप् (सृप्लृ गतौ)।
- 'तुल्यशील पुंश्चली-प्रापाविक-कथावकाश-भोजन-दातृभिरपसर्पयेत्' (कौ० अ० ४।८।१५)। **एभिरपसर्पैरवेक्षेतेत्यर्थः।**

## स्फुर्
- स्फुर् (स्फुर ईषच्चलने)।
- 'अपस्फुरं गृभायत सोममिन्द्राय पातवे' (ऋ० ९।६९।१०)। **अपस्फुरमुच्छलन्तम्, उत्सिच्यमानं निष्पतन्तम्। अतिवृद्धमिति तु सायणः। स च शब्दमयदिया दुर्लभोऽर्थः।**

## स्मृ
- स्मृ (स्मृ चिन्तायाम्)।
- 'स्मृतेरपगमं प्राहुरपस्मारं भिषग्विदः' (चरक० चि० १०।१)। **निगदव्याख्यातम्।**
- 'स्मृति र्भूतार्थविज्ञानमपस्तत्परिवर्जने। अपस्मार इति प्रोक्तस्ततोऽयं व्याधिरन्तकृत्' (सुश्रुत० उत्तर० ६१।३)॥ **स्पष्टम्।**
- 'बहुशो ऽपस्मरन्तं तु प्रक्षीणं चलितभ्रुवम्' (सुश्रुत० सूत्र० ३३।२४)। **अपस्मरन्तपस्मारवेगवन्तम्।**

## हन्
- हन् (हन हिंसागत्योः)।
- 'अर्बुदः सर्प एताभिर्मृतां त्वचमपाहत' (पञ्च० ब्रा० ४।९।५)। **अपाहत=अपाहन्=अपागमयत्।**
- 'यज्ञाद्रक्षांस्यपहन्ति' (तै० ब्रा० ३।८।१५।१)। **अपहन्ति हननेनापकर्षति, अपगमयति।**
- 'अप सोम मृधो जहि' (ऋ० ९।४।३)। **उक्तोऽर्थः।**
- 'तानश्वा भूत्वा पद्भिरपाध्नत' (ऐ० ब्रा० ५।१)। **अपाध्नत=अपाध्नन्=अवाताडयन्।**
- 'अपजहि परिधिम्' (छां० उ० २।२४।६)। **अपसारयार्गलम्, उद्घाटय विष्कम्भम् इत्याह।**
- 'तेऽत्रिमब्रुवन्नृषे त्वमिदमपजहीति' (जै० ब्रा० १।८०)। **इदं (तमः) अपनयेत्यर्थः।**
- 'अमेध्यमपहन्ति' (तै० ब्रा० १।१।३।१)। **अपहन्ति अपसारयति दूरी करोति।**
- 'अपघ्नन्नेषि पवमान शत्रून्' (ऋ० ९।९६।२३)। **विनाशयन्नित्यर्थः।**

## हृ
- हृ (हृञ् हरणे)।
- 'पूर्वकृतापदानं प्रतिज्ञायापहरन्तम्' (कौ० अ० ४।८।२६)। **स्वीकृत्योक्तं प्रतिसंहरन्तमित्यर्थः।**

## ह्नु
- ह्नु (ह्नुङ् अपनयने)।
- 'अङ्गैरपह्नुतोप्यन्यै र्यस्या दिव्यानुकारिभिः। चक्षुषा चपलेनोक्तो मर्त्यभावो निमेषतः' (कथा० ७४।२१६)॥ **अपह्नुतो गोपितः, संवृतः।**
