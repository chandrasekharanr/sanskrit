---
title: पाणिनीय शिक्षा

---
## परिचयः
- पाणिनीय शिक्षा। अनुवादो [ऽत्र](https://archive.org/details/PaniniyaShiksha) ।
- बच्चूलालभाष्यम् अनुवादश् च +[अत्र](https://archive.org/details/wg384/page/n23/mode/2up) ।

## पाठः
### प्रतिज्ञा
अथ शिक्षां प्रवक्ष्यामि  
पाणिनीयं मतं यथा  
शास्त्रानुपूर्व्यं तद् विद्याद्  
यथोक्तं लोकवेदयोः १  

प्रसिद्धम् अपि शब्दार्थम्  
अविज्ञातम् अबुद्धिभिः।  
पुनर्-व्यक्ती-करिष्यामि  
वाच उच्चारणे विधिम् २  

### वर्णाः
+++(स्पष्टीकरिष्यमाणया गणनया)+++  
त्रिषष्टिश् चतुःषष्टिर् वा  
वर्णाः सम्भवतो मताः।  
प्राकृते संस्कृते चापि  
स्वयं प्रोक्ताः स्वयम्भुवा ३  

स्वरा विंशतिर् एकश् च  
+++(अ-इ-उ-ऋ x १-२-३ मात्राः। ऌ। ए-ऐ-ओ-औ x २-३ )+++  
स्पर्शानां पञ्च-विंशतिः।  
+++(क-च-ट-त-प-वर्गाः।)+++  
यादयश् च स्मृता ह्य् अष्टौ  
+++(यरलवशषसहाः।)+++  
चत्वारश् च यमः स्मृताः ४+++(4)+++  
+++(पलिक्क्ँनीः चख्ख्ँनतुः जग्ग्ँमतुः, जघ्घ्ँनतुः इत्यत्र ककारसरूपादयो यमाः। कोऽत्र विशेषः??? )+++

अनुस्वारो विसर्गश् चᳲ 
कᳲपौ चापि पराश्रितौ।  
दुःस्पृष्टश्+++(=ळकारः)+++ चेति विज्ञेयो  
ऌकारः प्लुत एव च +++(६४-तमम्)+++ ५  

### शब्दोत्पत्तिक्रमः
आत्मा बुद्ध्या समेत्याऽऽर्थान्  
मनो युङ्क्ते विवक्षया।  
मनः कायाग्निम् आहन्ति  
स प्रेरयति मारुतम् ६  

मारुतस् तूरसि चरन्  
मन्द्रं जनयति स्वरम्।  
प्रातःसवन-योगं तं  
छन्दो-गायत्रम् आश्रितम् ७  

कण्ठे माध्यन्दिन-युगं  
मध्यमं त्रैष्टुभानुगम्।  
तारं तार्तीय-सवनं  
शीर्षण्यं जागतानुगम् ८  

सोदीर्णो मूर्ध्न्य् अभिहतो  
वक्त्रम् आपद्य मारुतः।  
वर्णाञ् जनयते तेषां  
विभागः पञ्चधा स्मृतः ९  

### विभागाः
स्वरतः कालतः स्थानात्  
प्रयत्नानुप्रदानतः।  
इति वर्णविदः प्राहुर्  
निपुणं तं निबोधत १०  

उदात्तश् चानुदात्तश् च  
स्वरितश् च स्वरास् त्रयः।  
ह्रस्वो दीर्घः प्लुत इति  
कालतो नियमा अचि ११  

### उदात्तादि-स्वराः
उदात्ते निषाद-गान्धाराव्  
अनुदात्त ऋषभ-धैवतौ।  
स्वरित-प्रभवा ह्येते  
षड्ज-मध्यम-पञ्चमाः १२  

### स्थानानि
अष्टौ स्थानानि वर्णानाम्  
उरः कण्ठः शिरस् तथा।  
जिह्वा-मूलं च दन्ताश् च  
नासिकोष्ठौ च तालु च १३  

### ऊष्मणो विसर्गविकाराः
ओभावश् च विवृत्तिश् च  
शषसा रेफ एव च।  
जिह्वामूलम् उपध्मा च  
गतिर् अष्ट-विधोष्मणः +++(विसर्गविवारा शुद्ध-विसर्गम् अन्तरा)+++ १४  

+++(ग्रामोदनम् इत्यत्र यथा गुणसन्धौ)+++ यद्य् ओभाव-प्रसन्धानम्  
उकारादि-परं पदम्।  
स्वरान्तं तादृशं विद्याद्,  
यद् अन्यद् व्यक्तम् ऊष्मणः १५  

### स्थानानि
हकारं पञ्चमैर् युक्तम्  
अन्तःस्थाभिश् च संयुतम्।  
औरस्यं तं विजानीयात्  
कण्ठ्यम् आहुर् असंयुतम् १६  

कण्ठ्याव् अहाव् इचुयशास्  
तालव्या ओष्ठजाव् उपू  
स्युर् मूर्धन्या ऋटुरषा  
दन्त्या ऌतुलसाः स्मृताः १७  

जिह्वामूले तु कुः प्रोक्तो  
दन्त्योष्ठ्यो वः स्मृतो बुधैः।  
ए ऐ तु कण्ठ-तालव्या  
ओ औ कण्ठोष्ठजौ स्मृतौ १८  

### ४ सन्ध्यक्षराणि
अर्धमात्रा तु कण्ठ्यस्य  
ह्य् एकारौकारयोर् भवेत्  
ओकारौकारयोर् मात्रा +++(कण्ठ्यस्य)+++  
तयोर् +++(→ ऐऔगणस्य एओगणस्य च)+++ विवृत-संवृतम्  +++(अकारवचनम् आदौ)+++१९  
संवृतं मात्रिकं ज्ञेयं  
विवृतं तु द्वि-मात्रिकम्।  

घोषा वा संवृताः सर्वे  
अघोषा विवृताः स्मृताः २०  

### स्वर-करणम्
स्वराणाम् ऊष्मणां चैव  
विवृतं करणं स्मृतम्  
तेभ्योऽपि विवृताव् एङौ  
ताभ्याम् ऐचौ तथैव च २१  

### स्थानानि
अनुस्वार-यमानां च  
नासिका स्थानमुच्यते  

[उपध्मानीय ऊष्मा च  
जिह्वामूलीय-नासिके +++(→अनुस्वारे)+++]  
अयोगवाहा विज्ञेया  
आश्रय+++(स्वर)+++स्थान-भागिनः २२  

### अनुस्वार-श्रुतिः
अलाबु+++(=सोरेकायिफल)+++-वीणा-निर्घोषो  
दन्त-मूल्यः स्वरानुगः।  
अनुस्वारस् तु +++(परिवर्तनं विना)+++ कर्तव्यो  
नित्यं ह्रोः शषसेषु च २३  
+++(अनुस्वारः परसवर्णस् तु स्याद् अन्यत्र।)+++

### ओष्ठ-विग्रहणम्
अनुस्वारे विवृत्त्यां तु  
विरामे चाक्षर-द्वये  
द्विर् ओष्ठौ तु विगृह्णीयाद्  
यत्रौकार-वकारयोः २४  

व्याघ्री यथा हरेत् पुत्रान्  
दंष्ट्राभ्यां न च पीडयेत्  
भीता पतन-भेदाभ्यां  
तद्-वद् वर्णान् प्रयोजयेत् २५+++(5)+++  

### रङ्गवर्णाः
यथा सौराष्ट्रिका नारी  
तक्रँ इत्यभिभाषते  
एवं रङ्गाः प्रयोक्तव्याः  
+++(उदाहरणाय)+++ "खे अराँ इव खेदया "२६  
+++(तथा लोकाँ अकल्पयन्। नॄँरभि। उग्रँ ओकः।)+++

रङ्ग-वर्णं प्रयुञ्जीरन्  
नो ग्रसेत् पूर्वम् अक्षरम्  
दीर्घ-स्वरं प्रयुञ्जीयात्  
पश्चान् नासिक्यम् आचरेत् २७  
+++("देवाँ आसादयाद्" इत्यत्र यथा)+++

हृदये चैक-मात्रस् तु  
अर्ध-मात्रस् तु मूर्धनि  
नासिकायां त्व् अथार्धं च  
रङ्गस्यैव द्विमात्रता २८  

हृदयाद् उत्कटे तिष्ठन्  
कांस्येन स्वम् अनुस्वरन्  
मार्दवं च द्वि-मात्रं च  
"जघन्वाँ२" इति निदर्शनम् २९  

### कम्पः
मध्ये तु कम्पयेत् कम्पम्  
उभौ पार्श्वौ समो भवेत्  
सरङ्गं कम्पयेत् कम्पं  
"रथीवेति" +++(र॒थी॑व = र॒थी + इ॑व॒)+++ निदर्शनम् ३०  

### पाठ-सौष्ठवम्
एवं वर्णाः प्रयोक्तव्या  
नाव्यक्ता न च पीडिताः  
सम्यग्-वर्ण-प्रयोगेण  
ब्रह्म-लोके महीयते ३१  

गीती शीघ्री शिरःकम्पी  
तथा लिखित-पाठकः  
अनर्थज्ञो ऽल्प-कण्ठश् च  
षडेते पाठकाधमाः ३२+++(5)+++  

माधुर्यम् अक्षर-व्यक्तिः  
पदच्छेदस् तु सुस्वरः  
धैर्यं लय-समर्थं च  
षडेते पाठका गुणाः ३३+++(5)+++  

शङ्कितं भीतम् उद्घुष्टम्  
अव्यक्तम् अनुनासिकम्  
काकस्वरं शिरसिगं  
तथा स्थान-विवर्जितम् ३४  

उपांशु दष्टं त्वरितं निरस्तं  
विलम्बितं गद्-गदितं प्रगीतम्  
निष्पीडितं ग्रस्तपदाक्षरं च  
वदेन् न दीनं न तु सानुनास्यम् ३५+++(5)+++  

प्रातः पठेन् नित्यम् उरःस्थितेन  
स्वरेण शार्दूल-रुतोपमेन  
मध्यन्दिने कण्ठ-गतेन चैव  
चक्राह्व-संकूजित-सन्निभेन ३६  

तारं तु विद्यात् सवने तृतीये  
शिरोगतं तच् च सदा प्रयोज्यम्  
मयूर-हंसान्य-भृत-स्वराणां  
तुल्येन नादेन शिरःस्थितेन ३७  

### प्रयत्नाः
+++(उच्चारणात् र्पाग् आभ्यन्तरप्रयत्नाः-)+++  
अचोऽस्पृष्टा यणस् त्वीषन्  
नेम+++(=अर्ध)+++-स्पृष्टाः शलः स्मृताः  
शेषाः स्पृष्टा हलः प्रोक्ता  
निबोधानु+++(शब्द)+++प्रदानतः +++(बाह्यप्रयत्नान् अग्रे)+++ ३८  

ञमो ऽनुनासिका, न ह्रौ,  
नादिनो हझषः स्मृताः  
ईषन्-नादा यणो जश्  
च श्वासिनस् तु खफादयः ३९  

ईषच्-छ्वासांश् चरो विद्याद्  

### शास्त्रप्रशंसा
गोर्+++(=वाचः)+++ धामैतत् +++(शिक्षाशास्त्रम्)+++ प्रचक्षते  
दाक्षीपुत्रः पाणिनिना  
येनेदं व्यापितं भुवि ४०  

छन्दः पादौ तु वेदस्य  
हस्तौ कल्पोऽथ पठ्यते  
ज्योतिषाम् अयनं चक्षुर्  
निरुक्तं श्रोत्रम् उच्यते ४१+++(4)+++  

शिक्षा घ्राणं तु वेदस्य  
मुखं व्याकरणं स्मृतम्  
तस्मात् साङ्गम् अधीत्यैव  
ब्रह्मलोके महीयते ४२  

### मुद्राः
उदात्तम् आख्याति वृषोऽङ्गुलीनां  
प्रदेशिनी-मूल-निविष्ट-मूर्धा  
उपान्त-मध्ये स्वरितं धृतं च  
कनिष्ठिकायाम् अनुदात्तम् एव ४३  

उदात्तं प्रदेशिनीं विद्यात्  
प्रचयं मध्यतोऽङ्गुलिम्  
निहतं तु कनिष्ठिक्यां  
स्वरितोपकनिष्ठिकाम् ४४  

### पदे स्वरविन्यासः
अन्तोदात्तम् आद्युदात्तम्  
उदात्तम् अनुदात्तं नीच+++(=अनुदात्त)+++स्वरितम्  
मध्योदात्तं स्वरितं  
द्व्युदात्तं त्र्युदात्तम् इति नवपदशय्या ४५  

+++(उदाहरणानि -)+++  
अ॒ग्निः सोमः॑ प्र वो वी॒र्यं॑ ह॒विषां॑  
स्व॑र् बृह॒स्पति॑र् इन्द्रा॒बृह॒स्पती॑।  

अग्निर् इत्य् अन्तोदात्तं सोम इत्य् आद्युदात्तं  
प्रेत्य् उदात्तं व इत्य् अनुदात्तं वीर्यं नीच-स्वरितम् ४६  
हविषां मध्योदात्तं  
स्वरिति स्वरितं  
बृहस्पतिर् इति द्व्युदात्तम्  
इन्द्राबृहस्पती इति त्र्युदात्तम् ४७  

### हस्तचालनम्
अनुदात्तो हृदि ज्ञेयो  
मूर्ध्न्य् उदात्त उदाहृतः  
स्वरितः कर्णमूलीयः  
सर्वास्ये प्रचयः स्मृतः ४८  

### मात्रागणना
चाषस्+++(=blue jay/ kingfisher)+++ तु वदते मात्रां  
द्विमात्रं चैव वायसः  
शिखी रौति त्रिमात्रं तु  
नकुलस् त्व् अर्ध-मात्रकम् ४९  

### पाठ-सौष्ठवम्
कुतीर्थाद् आगतं दग्धम्  
अपवर्णं च भक्षितम्  
न तस्य पाठे मोक्षोऽस्ति  
पापाहेर् इव किल्बिषात् ५०  

सुतीर्थाद् आगतं व्यक्तं  
स्वाम्नाय्यं सुव्यवस्थितम्  
सुस्वरेण सुवक्त्रेण  
प्रयुक्तं ब्रह्म राजते ५१  

मन्त्रो हीनः स्वरतो वर्णतो वा  
मिथ्या प्रयुक्तो न तम् अर्थमाह  
स वाग्-वज्रो यजमानं हिनस्ति  
यथेन्द्रशत्रुः स्वरतोऽपराधात् ५२+++(5)+++  

अनक्षरम् +++(पठिते)+++ अनायुष्यं +++(भवति)+++  
विस्वरं +++(पठिते)+++ व्याधिपीडितम्   
अक्षताशस्त्र-रूपेण  
वज्रं पतति मस्तके ५३ +++(4)+++  

हस्त-हीनं योऽधीते  
स्वर-वर्ण-विवर्जितम्  
ऋग्-यजुः-सामभिर् दग्धो  
वियोनिम् अधिगच्छति ५४  

हस्तेन वेदं योऽधीते  
स्वर-वर्णार्थ-संयुतम्  
ऋग्-यजुः-सामभिः पूतो  
ब्रह्मलोके महीयते ५५  

### पाणिनिस्तुतिः
शङ्करः शाङ्करीं प्रादाद्  
दाक्षीपुत्राय धीमते  
वाङ्मयेभ्यः समाहृत्य  
देवीं वाचम् इति स्थितिः ५६  

येनाक्षर-समाम्नायम्  
अधिगम्य महेष्वरात्  
कृत्स्नं व्याकरणं प्रोक्तं  
तस्मै पाणिनये नमः ५७  

येन धौता गिरः पुंसां  
विमलैः शब्द-वारिभिः  
तमश् चाज्ञानजं भिन्नं  
तस्मै पाणिनये नमः ५८  

अज्ञानान्धस्य लोकस्य  
ज्ञानाञ्जन-शलाकया  
चक्षुर् उन्मीलितं येन  
तस्मै पाणिनये नमः ५९  

त्रिनयन-मुख-निःसृताम् इमां  
य इह पठेत् प्रयतः सदा द्विजः  
स भवति पशु-पुत्र-कीर्तिमान् सुखम्  
अतुलं च समश्नुते दिवीति दिवीति ६०  
  
              इति परिभाषा  
इति पाणिनीय शिक्षा