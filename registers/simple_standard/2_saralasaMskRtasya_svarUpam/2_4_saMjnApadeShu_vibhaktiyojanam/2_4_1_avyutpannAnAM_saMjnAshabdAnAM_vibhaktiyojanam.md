+++
title = "२ ४ १ अव्युत्पन्नानां संज्ञाशब्दानां विभक्तियोजनम्"

+++
विभक्तिप्रत्ययेषु कृतेषु विकाराः ये सम्भवन्ति तेषां निवारणाय कः उपायः इति चिन्तनात् पूर्वम् अन्यः अपि अंशः अवधातव्यः अस्ति अत्र । क्लिण्टन्, डेविड्, रामप्पः, कुलकर्णिः इत्यादयः अव्युत्पन्नाः शब्दाः । अव्युत्पन्नत्वात् एव प्रातिपदिकत्वाभावः । प्रकृतिप्रत्ययविवेकयुक्ताः एव प्रातिपदिकसंज्ञां लभन्ते । अव्युत्पन्नानां तु प्रातिपदिकत्वाभावात् विभक्तियोजनमपि न सम्भवति । तथा सति संस्कृतेन व्यवहारः असाध्यः एव स्यात् । तदा तु संस्कृतस्य व्यवहारभाषात्वयोग्यता एव अपगच्छेत् । 

वस्तुतस्तु, ‘अर्थवदधातुरप्रत्ययः प्रातिपदिकम्' इति सूत्रे ‘अर्थवत्' इति शब्देन संज्ञाशब्दाः एव गृह्यन्ते इति वैयाकरणानां सिद्धान्तः । यतः व्युत्पन्नाः अन्ये सर्वे शब्दाः ‘कृत्तद्धितसमसाश्च' इति सूत्रेण गृह्यन्ते । तेन सूत्रेण अगृहीताः तु संज्ञाशब्दाः एव । अतः एव हरदत्तः (काशिकायाः ‘पदमञ्जरी'नामिकायाः व्याख्यायाः रचयिता) वदति "अर्थवत्सूत्रस्य डित्थादीनि अव्युत्पन्नान्येव उदाहरणानि, व्युत्पत्तौ कृदन्तत्वादेव सिद्धम्” इति । विषयेऽस्मिन् वैयाकरणकुले महती चर्चा प्रवृत्ता दृश्यते । विस्तरभयात् तत्सर्वं न उल्लिख्यते अत्र । 

अयमत्र सारः - “अपशब्दाः न प्रयोक्तव्याः । गौः इत्यर्थे गावी गोणी गोपोतलिका इत्यादयः असाधवः अपशब्दाः । अतः ‘गौः' इत्यर्थे गोणीशब्दः न प्रयोक्तव्यः । अन्यार्थे तु गोणीशब्दः साधुः एव । एकप्रवृत्तिनिमित्तत्वे सति अनुशिष्टः शिष्टप्रयुक्तः वा प्रकृतिशब्दः असाधुशब्दं निवर्तयति । 'गो'शब्दः 'गावी'शब्दं निवर्तयति । अतः 'गावी'शब्दः गौः इत्यर्थे +++(~~न~~)+++ अपशब्दः । संज्ञाशब्दानां तु पर्यायशब्दाः कस्याञ्चिदपि भाषायां न भवन्ति इत्यतः तेषां निवर्त्यत्वं न सम्भवति । यत्र व्याकरणसंस्कृतस्य शब्दान्तरस्य सम्भवः, तत्र अन्यभाषाशब्दाः न प्रयोक्तव्याः । ते अपशब्दत्वेन परिगण्यन्ते । संज्ञास्थले तु तदर्थबोधकस्य शब्दान्तरस्य अभावात् संज्ञाशब्दानां न असाधुता । अतः तेषां प्रयोगार्हता अस्ति" इति। 

एतां नीतिम् आश्रित्य एव प्राचीनः अपि व्यवहारः निर्वर्तितः । 'यर्वाणस्तर्वाणो नाम ऋषयो बभूवुः' इति भाष्यप्रयोगः । रुत्वम् उत्वम् इत्यादीनां प्रवर्तनात् सिद्ध्यति यत् यादृच्छिकसंज्ञाशब्देभ्यः सुबुत्पत्तिः भवितुम् अर्हति एव इति । ये डित्थडवित्थादयः शब्दाः श्रूयन्ते शास्त्रेषु बहुधा, तेषामपि साधुता ‘संज्ञात्वात् न असाधुता' इति तत्त्वस्य आश्रयणात् एव । अप्पय्यदीक्षितः, कौण्डभट्टः, भट्टोजिदीक्षितः, नागोजिः, मम्मटः, कैयटः, जय्यटः, रुय्यकः, भट्टिः, सायणः, मायणः, कल्हणः, जल्हणः, मेण्ठः, हूणः, पारसीकः इत्यादयः अनन्ताः शब्दाः ये प्राचीनः प्रयुक्ताः तत्र सर्वत्र पूर्वोक्ता एव नीतिः अन्वेति । होय्सळ-बल्लाळ-गङ्ग-चालुक्यादीनि अपि एतादृशानि एव । 

ज्योतिषग्रन्थेषु इत्थसालः, इक्कवालः, ईसराफः, मुसरीफः, दुरुफः, खल्लासरः, तुरुष्कः इत्यादयः शब्दाः ये प्रयुक्ताः दृश्यन्ते तत्र अपि पूर्वोक्ता एव नीतिः अन्वेति । 
